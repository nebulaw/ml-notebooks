*-

მთვარე კაშკაშებს... ცა მოქარგული
მოციმციმეთა ვარსკვლავთა გუნდით
მშვიდად დაჰყურებს ძირს დედამიწას
გარსშემოხვეულს სქელის ბინდ­ბუნდით.

შორს, შორს მიტაცებს ცისა სიტურფე,
მისი სიმშვიდე და მყუდროება;
მასში იხატვის უმანკო, წყნარი,
უცოდველი და წმიდა ცხოვრება.

მინდა დავტოვო ამქვეყნიური
ყველა სიბილწე, შური და მტრობა
და იქ გავფრინდე, ვარსკვლავთ წრფელს ციმციმს
შეუთანაბრო მეც ჩემი გრძნობა.



*-

სქელი ღრუბელი,
შავი და ბნელი
სამშობლო მხარეს გადაეფარა,
სხივთა მფენელი
მზისა ნათელი
ჩვენ სანუგეშოდ სჩანდა აღარა.

მაგრამ რა გაჰკრა ელვამ სივრცეზე,
მიკლაკნ­მოკლაკნა მისი სხივები,
სამარადისოთ მე მომეჩვენენ
გარდმოვლენილნი ღვთით ნაპერწკლები.

ელვა მსწრაფლ გაჰქრა,
ისევ დაჰფარა
სამშობლო მხარე უკუნმა ბნელმა,
ისევ ცრემლი მდის,
ვტირი მარადის,
გული წაიღო ისევ ნაღველმა!..



*რომანსი

გახსოვს ბუნება აყვავებული,
ტყე და მინდორი ამწვანებული?
მაშინ ჩვენც გვრწამდა, ჩვენცა გვალხენდა
ქვეყნად სიცოცხლე და გაზაფხული!..

ეხლა ბუნებამ ფერი იცვალა -
შემოდგომაა, ზუზუნებს ქარი...
განქრა ყოველი, რაც კი გვალხენდა,
განქრა, წარვიდა, როგორც სიზმარი!..



*-

როცა ბულბული განთიადისას
ტყეებს და მინდვრებს მოჰფენს თავის ხმებს
და აღგზნებულად სადმე ბუჩქებში
შაშვი ჩაიკვნეს­ჩაიჭახჭახებს,

როცა ტოროლა ლაჟვარდ სივრცეში
კამარას შეკრავს, შეინავარდებს,
ეშხით დახედავს მინდორს დაფენილს,
შემდეგ წკრიალით შეუწყობს ჰანგებს,

როს ნაკადული მაღალს კლდეებში
გზას მიიკაფავს, ირხევა, - სხლტება,
რა გენაღვლებათ, მეც იმათ შორის
მქონდეს მცირედი თავისუფლება!..



*შუქს

გააპე ბნელი,
ნაცვლად ნათელი
გადმოაფინე ტანჯულსა არეს,
რომ შენი სხივით,
იმედით ტკბილით
ანუგეშებდე ტანჯულ­მწუხარეს;
რომ ბედი ჩვენი
იმედის მჩენი
აღარ დაგვცქერდეს განრისხებულად,
გააპე ბნელი,
ნაცვლად ნათელი
მოგვფინე ტანჯულთ, სახსნელ იმედად!



*ნიავი

დაღვრემილა მთა კლდოვანი,
მოწყენილა არემარე,
უფრო რაღაც სევდიანად
გადმოყურებს ზეცით მთვარე.
კლდისა ნაპრალს ეხეთქება
გულმოსული ნაკადული,
ბუ გაჰკივის ნაღვლიანად
და ბუჩქებში ჰკვნესს ბულბული.
დაბურულ ტყემ თავჩაქინდვრით
მთის კალთაზედ მიიძინა
და ეჭვიან ბუნებასთან
ერთად სულმაც მოიწყინა.

ჩუ! ტყე უცებ შეშრიალდა,
ნაძვმაც თავი გადახარა,
თითქო რაღაც სასიამო
მას ნიავმა მიახარა,
თითქო თანვე ჩაუნერგა
სიცოცხლისა გრძნობა­ძალა,
ვერხვი ოდნავ გადაირხა,
ცაცხვმაც ტოტი გადაშალა,
ფიჭვი შეკრთა, გადიზნიქა,
მსწრაფლ ტირიფიც აშრიალდა;
მიბნედილი, ფერმიხდილი
ტყე სისწრაფით გადაგვარდა.

ოჰ, ნიავო, რა იქმნება,
მეც მიამბო ის მოთხრობა,
რა იქმნება, რომ ჩემს გულშიც
აადუღო სწრაფად გრძნობა?
მაგრამ ის კი აღარ ვიცი,
რა იქმნება საიდუმლო
მისთანა, რომ ჩემ ცრემლთ დენას
და ჩემს ტანჯვებს მისცეს ბოლო?!



*-

ვითარცა გედი ზღვისა სივრცეში
მიმომცურავი იკვეთავს გზასა,
ისე მეც ვტოპავ გრძნობათა ზღვაში
და მივაცურებ სიცოცხლის ნავსა.

თუმცა ვიცი კი, არ შემიბრალებს
ზღვა შფოთიანი და ბობოქარი:
გადამიბრუნებს ნავს ჩემს ერთგულსა
ტალღა მჩქეფარე, დაუდეგარი.



*ღამე

მწუხრმა სიბნელის ზეწარი
ქვეყანას გადააფინა:
ნიავმა წაისისინა
და შორს ბულბულმაც დასტვინა.
ვარსკვლავთა გუნდმა ცის სივრცე
აანთო, ააკაშკაშა
და აღგზნებულმა მთვარემაც
სხივები შეათამაშა.
შავო ფიქრებო, ნუთუ არც
აქ არ მასვენებთ წამებულს?
რად გინდათ, ბოლო მომიღოთ
იჭვნეულს, განმარტოვებულს?
რად გინდათ, მუდამ, ყოველთვის
შხამით ამივსოთ წუთები?
ეყო სულს, თქვენგან წამებულს
საწამლავისა წვეთები!
სად არის შველა, ვინ მომცემს
ხელსა მეგობრულს, ვინ მიხსნის?
სად არი სახე უმანკო
ჯერ ისევ ნორჩის სიცოცხლის?
რა ვუყო, მარტოდ შთენილმა
ვერ ვპოვე სატრფო გულისა,
არსად სჩანს ტკბილი ნათელი
შუქმფრქვეველ სიყვარულისა!
რა ვუყო, ბედით ტანჯულმა,
სად ვპოვო თავშესაფარი?
ოჰ, მტანჯავს, შავო ფიქრებო,
თქვენი ჩურჩული საზარი!
ღამეა... ცისა კამკამში
კაშკაშებს სავსე მთოვარე,
ვარსკვლავნიც იღიმებიან,
ღამის დუმილში სთვლემს არე...



*მომაკვდავი

მზე დასავლეთით გადაიხარა,
პირდაპირ სტყორცნა სხივი მთისკენა,
უკანასკნელად ბარს გადმოხედა
და დიდებულად გადაესვენა.

აგერ დაჰქროლა საღამოს სიომ,
ააშრიალა ფოთოლი ტყისა,
ფრინველთ ჭიკჭიკში სევდის მომგვრელად
გამოისმოდა ხმა ბულბულისა.

უხმოდ ხის ძირში, სარეცელზედა,
წევს ახალგაზრდა ფერმკრთალი სახით,
მომაკვდავია... ელის სიკვდილსა,
ელის ყოველ წუთს თრთოლვით, ცახცახით.

უკანასკნელად ის გადასცქერის
დიდებულ სურათს მის წინ გადაშლილს
და ამ სურათთან ტანჯვით იგონებს
წარსულ ცხოვრებას, წამებით განვლილს.

იგონებს იმ დროს, როცა ჯერ ისევ
პატარამ იგრძნო ობლობა სულის;
იგრძნო დაკარგვა მხიარულ დღეთა,
დაკარგვა რწმენის და სიხარულის.

გარშემო შური, მტრობა, ღალატი
ძალას ართმევდნენ ადამიანებს
და ღონემიხდილთ, შეუმჩნეველად
ახუჭვინებდათ დაქანცულ თვალებს.

სიყვარულის ხმა არსად ისმოდა,
არვინ სიმართლეს არ ქადაგებდა,
მხოლოდ წამების, კიცხვის და ტანჯვის
ხმა ქვეყნად ქუხდა და ღაღადებდა.

მაშ, რაა ქვეყნად სახარბიელო,
რომ მიიზიდოს ტანჯული გული?"
ასე ჰფიქრობდა ყმაწვილი ხშირად
შავი ფიქრებით გატაცებული.

მის წინ ცხოვრების შავი უფსკრული
დაუსრულებლად ქუხდა, დრტვინავდა...
და მეორე მხრით ბუნების ძალი
უხვად, სიტურფით მთა­ბარს ქარგავდა.

მხოლოდ იქ მტრობას ძალა არ ჰქონდა,
იქ წმიდა იყო სუყველაფერი,
როგორც წვეთები ნაკადულისა
და ლაჟვარდი ცის უმანკო ფერი.

აღტაცებული დაუახლოვდა
დიდებულ ხელით შექმნილს სურათებს,
დაუმეგობრდა ხევხუვებს, კლდეებს
და თვალუწვდენელ მთების მწვერვალებს.

დაუმეგობრდა მთისა ნაკადულს,
ფოთლების შრიალს, ბულბულის სტვენას,
იდუმალს ჩურჩულს ყვავილებისას,
წყაროს ტკბილ ჩუხჩუხს და ტიკტიკ­ლხენას.

ეხლა კი, როცა სიკვდილს წინ უმზერს
მის ჩასანთქავად მომზადებულსა
და ამავე დროს ხედავს ბუნებას
წარმტაც­მშვენიერს და დიდებულსა,

არ ასვენებენ მწვავე ფიქრები,
თითქო საგრძნობლად გულს რაღაც სწდება
და მოგონებათ აღგზნებულს კონას
შავბნელი ფარდა ზედ ეფარება.

მოისმა კვნესა... არეც დადუმდა...
ბინდი გადეკრა დედამიწასა;
მარტო ბულბული სევდის მომგვრელად
ისევ დაჰყეფდა მდუმარ მთა­ბარსა.



*ფიქრი

როგორც აჩრდილი
ჩადრგადახდილი,
ისე ანათებს ცის სივრცეს მთვარე;
ვარსკვლავთა კრება
თანდათან ჰქრება,
განთიადს ელის ცა მგლოვიარე.

არემარე სთვლემს...
ტკბილ ნანას უმღერს
ბარს მიძინებულს მთის ნაკადული.
მეც გული მიძგერს,
ვუცქერ ცის სივრცეს,
განთიადს ველი სულგანაბული.

კოხტად შემკული,
დადუმებული
შორს, შორს გასცქერის მთისა მწვერვალი,
თითქო იგონებს
გაფრენილ დღეებს
და გულს უთრთოლებს ღვთიური ძალი.

ცა ალაჟვარდდა,
ოდნავ დააჩნდა
ვარსკვლავთა ზოლი მის სპეტაკ სახეს.
გადაიხადა
ცამ ბნელი ფარდა
და ფრინველებმაც ერთხმად დასძახეს.

მზეც ამოვიდა,
უმანკო, წმიდა
სხივი სამყაროს გადმოაფინა,
დაჰკრა მწვანე ველს
თვალგადუწვდენელს
და საამურად ააბიბინა.

ყვავილის გულზედ,
აკოკრებულზედ,
ნამი აენთო და აბრჭყვიალდა.
ნიავი ნელი,
ფიქრთ უკუმყრელი,
მიწას გაეკრა... ტყე აშრიალდა.

ნაზი პეპელა
ფრენდა ნელ­ნელა,
ბზა მოხუც ფიჭვის ტოტებს ეკვროდა,
იქვე მახლობლად
მარტოკა, ობლად
ბულბული სტვენდა და გაჰკიოდა...

მარად ბედკრული,
უღელდადგმული
ძალას იკრებდა ადამიანი,
კვლავ იღვიძებდა,
ღონეს იკრებდა
ცხოვრება მწარე და ნაღვლიანი.

კვლავ ბრძოლა... ბრძოლა,
შიში და ძრწოლა!
კვლავ დამარცხება, კვალად სიკვდილი,
ყველგან, ყოველთვის
სიმართლისათვის
დევნა, წამება... საფლავის ჩრდილი.

ოჰ, რომ შემეძლოს
გავფრინდე შორს, შორს!..
მოვცილდე მხარეს შხამით აღვსებულს,
ცისა სიუხვით
თუნდ ერთი წუთით
შვება მივმადლო სულს დაობლებულს.



*გაზაფხულის მოლოდინში

ცა პირს იხსნის... მედიდურად
მთა დასცქერის დაფენილ ბარს,
გაზაფხულის მოლოდინში
ქარიშხლის წინ არ იხრის თავს.

ხედავ, როგორ იკლაკნება
პაწაწინა ნაკადული?
გაზაფხულის მოლოდინში
მასაც ლხენით უძგერს გული!

მაგრამ მე რად დამეკარგა
სიმშვიდე და მოსვენება?
ნუთუ სპეტაკ მომავალშიც
არაფერი გულს არ ხვდება?

მალე ველი ამწვანდება,
არემარე იგრძნობს შვებას
და ყვავილთა გუნდიც უხვად
გადმოაფრქვევს სურნელებას.

მხოლოდ მე კი არ მომალხენს
სიკეკლუცე გაზაფხულის,
გულშივ ჩაჭკნა ნორჩი რწმენა
სიყვარულის, სიხარულის!



*-

ვარდი კოკობი, გადაფურჩქვნილი
როცა ვიხილე, ვიგრძენ ცხოვრება,
მაგრამ რა ხელი მისკენ გავსწიე,
ის სწრაფად მოსწყდა, ეკლებს დაება.

ჩემო სიცოცხლევ, თუ დაგენდობი,
იმედს მომიკლავ, განა არ ვიცი?
ოჰ, შენ თვალთმაქცობ... სულ ტყუილია
შენი ვედრება და შენი ფიცი!



*სასაფლაოზე

მიყვარს საღამო წყნარი, მშვიდი და მოწყენილი,
როცა მზე სხივებს უკანასკნელს აათამაშებს,
როცა მდუმარებს ტყე­ბუჩქნარი გადაფენილი,
როცა ბულბული მწუხარედ ხმას ააწკრიალებს.

მივეჩქარები, რომ სალამი მივცე საფლავთ ქვებს...
იქ არ მოისმის ადამიანთ უღვთო ხარხარი,
იქ ანგელოსი წრფელად გალობს ზეციურ ჰანგებს
და ჩუმად უგდებს მის სიმღერას ყურს მთა და ბარი.

გზას მიიკვეთავს ყვავილებში ნაკადი მთისა...
საფლავებს შორის ნელ დუდუნით მიიკლაკნება,
ხან აქვითინებს უარყოფა სიყვარულისა,
ხან კი ახარებს შორს წარმტაცი ბედნიერება...

ნიავი მიჰქრის... შორს მიფრინავს ლაღი ოცნება,
სულს ასხივოსნებს უკვდავების სახე ნარნარი.
სამშობლო მხარე ბედნიერი წინ მეხატება...
ადამიანი ცას შეჰხარის მშვიდი, დამტკბარი.

ამ დროს გაისმის სევდით სავსე ზარის წკრიალი...
და შეშფოთდება ოცნებაში მფრინავი სული,
კვლავ წინ მეხატვის სოფლის ბრუნვა, სოფლის ტრიალი.
ოჰ, არც ოცნება აღარ მატკბობს აზვირთებული.

მსურს, რომ ვიტირო და ჩემს ტირილს მსურს ყურს უგდებდეს
სასაფლაოსი არემარე დადუმებული.
დეე, იცოდეს, დეე, მხოლოდ იმან უწყოდეს,
თუ რარიგ შფოთავს მგოსნის სული დაობლებული.

მხოლოდ... იმ ტირილს და იმ მოთქმას მარტოობაში
მე არ გადავცვლი არავითარ ნეტარებაზედ,
მთელს სიტკბოებას მირჩევნია ბედკრულს იმ წამში
ეს უიმედო და ობოლი ცრემლი წამწამზედ.

მზე მთისა მწვერვალს გადასცდება, ჩაესვენება...
ცისა ლაჟვარდი აენთება უკანასკნელად,
უკანასკნელად მთასა და ველს მოეფინება
ბულბულის ჰანგი ნაღვლიანად და მოწყვეტილად.

მწუხრის ზეწარი ეფინება მდუმარ მიდამოს,
ნამი ციური ყვავილის გულს ზედ ეკონება,
ცის ანგელოსი დაჰღიღინებს დანამულ მდელოს,
ნიავი ნელი ვარდს გაფურჩქვნილს ესალმუნება.

მიყვარს საღამო სევდიანი და მოწყენილი...
მიყვარს ფიქრებში მოქანცული მე სასაფლაო.
დეე, მაშინაც თვალწინ მედგას ყოფნა გახრწნილი,
მაშინაც ვგრძნობდე, რომ ფუჭია იგი, ამაო!



*ფანტაზია

ოცნება ტკბილი და ნეტარება
სულს ასხივოსნებს, გულს შეეთვისა.
თავს დამციმციმებს უცხო შვენება,
უცხო მადონნა რაფაელისა.

მიყვარს იმისი ნარნარი სახე
უცნაურ ფიქრთა გამომხატველი.
გაჰქრეს დღე შავი და სივაგლახე,
წყვდიადში გაჰქრეს სევდა­ნაღველი!



*მწუხარება

სიცოცხლით სავსეს, ოცნებაში მყოფს
ის თავისთავად შემომეპარა,
მე განთიადის სხივებს ველოდი,
მზეს კი ღრუბელი გადაეფარა.
მე მსურდა გრძნობით დავწაფებოდი
სიცოცხლის წყაროს, ტრფობით აღბეჭდილს...
ახ... რა ვიცოდი, თუ საწამლავი
ნაზ კუკურშივე ჩაჰკლავდა ყვავილს!..
როცა სიცოცხლე ძალას მაძლევდა
და სამოქმედოდ მიწვევდა მარად,
რას ვიფიქრებდი, თუ მოგონებაც
გადმექცეოდა ტანჯვად და შხამად?
ნაზ ქსელში გაბმულს, ოცნებაში მყოფს
ის თავისთავად შემომეპარა,
დაჰქროლა რისხვით ქარმა სასტიკმა
და გაზაფხული თვალს მიეფარა!



*კოლხიდა

იქ ნაკადული მთის კალთიდან გადმოჩქრიალებს,
იქ დიადემა მთის მწვერვალთა მზეზე ბრჭყვიალებს,
იქ ფრინველთ ჰანგში ჩაქსოვილა ლხენა და შვება,
იქ ჟრიამული ცის კამარას ეთამაშება.
იქ ბუნებაა, ჩემო კარგო, მხოლოდ ბუნება!
იქ არის მხოლოდ სანატრელი თავისუფლება.
იქ ტყვედქმნილთა მზე ოცნებაა, სხვა არაფერი,
ის კი ფრთას გაშლის უზრუნველი და ბედნიერი.
მუზა იქ სცხოვრობს, პოეზია მეფედ იქ არი,
იქ გესმის ასულთ მწუხარე ხმა, ნაზი, ნარნარი,
დაუგდე ყური... შენ მოისმენ ჰანგსა ნაღვლიანს,
იცი, რა აკრთობს, რა აწუხებს აქ ადამიანს?
"თავისუფლება დავკარგეთო, თავისუფლება!..
შეისმინევი, ჰე, ბუნებავ, მუდარა ჩვენი!
გრძნობა გვეკარგვის, სული შფოთავს... გული წუხდება...
რად არ სწყდებაო ჩვენი კვნესა, ტანჯვა ესდენი?
მზე დაგვქათქათებს... ყვავილთ გუნდი გვეალერსება,
ტანჯვა არისო ყველაფერი მოსაგონებლად,
თავისუფლება აღარა გვაქვს, თავისუფლება!
იტირეთ, ძმებო! ცრემლი დაგვრჩა მანუგეშებლად!.."
როცა დავუგდებ მე ყურს ამ ხმებს, მეც ვიტანჯები...
ფიქრი გულცივად და თან მშვიდად მესაუბრება:
"მითხარი, რისთვის ნეტარებენ სამშობლო მთები,
მითხარ, რად ცელქობს ფრთაგაშლილი ტურფად ბუნება?"



*მსახიობ  ქალს

როცა ფიქრებით დატყვევებულ­გარემოცული
მარტო ხარ, ობლად და გიტანჯავს სულს მწუხარება,
როცა უცნაურ აღმაფრენით გიტოკავს გული
და წარგიტაცებს საოცარი იდუმალება;
ან როცა სატრფოს გატაცებით ესაუბრები,
ორთავეს გიწვევს განსაცხრომლად ტყე დაბურული,
მისი სიტყვებით, მისი სუნთქვით უებრად სტკბები,
კვლავ საოცნებოდ აღტაცებით მიილტვის სული.
როცა ხარხარებ განუწყვეტლივ, ანდა ქვითინებ,
როცა ბრბოს მეფად, გვირგვინოსნად თავის თავს აცნობ,
კერძო გულისთქმას, სულის კვნესას ვმარხავ, ვივიწყებ,
მხოლოდ მას ვფიქრობ, რომ შენ მაშინ ურცხვად თვალთმაქცობ.
ოჰ, რარიგ მინდა მაშინ ძლევის დაგიდგა ძეგლი,
გულწრფელ სიტყვებში გამოვხატო ეს გრძნობა მცირე:
ძეგლის ღირსი ხარ, რადგან სული უკანასკნელი
შენს ერთ სიყვარულს, ხელოვნების ტაძარს შესწირე!



*ახალ  ტალღას

"იქაც ყოველი არემარე იყო მოწყენით" - ნ. ბარათაშვილი

მუდამ თან მსრბოლი ფიქრი მწვავდა, ფიქრი მტანჯავდა,
გამოვექეცი გულის დამწველს მშვიდ არემარეს;
ნაპირი ზღვისა იმავ სევდით მშვიდად სუნთქავდა,
ცას შესცქეროდა ზღვა ლაჟვარდი გულცივს, მდუმარეს.

და უზრუნველად
სიო ფრთამალი,
თავისუფალი
ჰქროდა მთა­ველად.

ფიქრს მისცემოდა სივრცე წყნარი, ვრცლად გადაშლილი,
მზის მკვეთრი სხივი ზღვას მოწყენილს დასციმციმებდა,
კამკამს სევდიანს დასცქეროდა ნორჩი ყვავილი,
გედი ყივილით წრფელ მეგობრებს ცისკენ იწვევდა.

არ მინდა, არა! სულს მოსწყინდა ეგ ერთფერობა,
სული ეძიებს ქარიშხალს და ბობოქარ ტალღებს,
მუდმივ დუმილში ვერ თავსდება ტანჯულის გრძნობა
და ნაზ სიმღერას, გულში აღძრულს, ზღვას შეღაღადებს:

შენს მოლოდინში
გულს ნუ მიდაგავ,
დაჰკარ, დაჰქუხე,
ახალო ტალღავ!



*პოეზია

ახ, ნუ შეახებთ ხელს ჩანგის სიმებს,
ქნარი მწუხარედ აწკრიალდება;
ციურ კაეშნით ზედ დასციმციმებს
მას უკვდავების ნაზი ღვთაება;
არ ვიცი, რისთვის, განთიადისას
მე მან გადმომცა წკრიალა ქნარი
და ყოველ წინსვლას მგოსნის ჰანგისას
თავს დაჰფარფატებს, როგორც სიზმარი.

ნუ, ნუ გასთელავთ ფეხქვეშ შვენებას,
ნუ შეურაცხყოფთ დიდების ტაძარს:
ბედით რჩეულთა წრფელ მისწრაფებას,
მათ იმედის სხივს და თავშესაფარს.
ნუ მეუბნებით, რომ განთიადზე
უღვთოდ წამებულს აღმოხდა სული, -
არა, ის სცოცხლობს, ჩვენს მიმკრთალ ცხადზე
უფრო წარმტაცი და დიდებული!



*მსახიობის დღიურიდან

...ვინ რას დამაკლებს... ჩემში ძალაა
ფრთაგაშლილი და დაუთრგუნველი;
დეე, კვლავ ეჭვით დამხარხარებდეს
მტერთ ურცხვი გუნდი, ბრბო უზრუნველი.

იმედი... ერთადერთი იმედი
გზას მისხივოსნებს მომავალისას,
ამ იარაღით თუნდ მთლად გავაქრობ
გარს შემოხვეულს შავს ძალას მტრისას...



*ბრძოლაში ვეძებ...

ბრძოლაში ვეძებ თავდავიწყებას,
ბრძოლის ქუხილში მიილტვის სული.
ვერ ვუღალატებ საფლავთა მცნებას
ცხადათ და ძილში აღშფოთებული.
სამშობლო მხარევ! შენი შვენება
სისხლით ირწყვება და იღებება.

მოქანცულ გულით მეთაურები
წმიდა დროშის წინ ძირს ეცემიან
და მძიმე წყლულით დაღდასმულები
ისე, ვით უწინ, მშვიდათ კვდებიან!
ახალ გმირს ეძებს უკანასკნელი
მათი წუხილი და გული წრფელი.

ოჰ, ვისაც მწარედ აკვნესებული
გული გედაგვისთ კაეშან­სევდით,
ვისაც მრისხანედ გიტოკავსთ სული,
ჩემსკენ გამოსწით, შემომიერთდით!
*თავისუფლების დროშა იხრწნება...

მაშ, ცეცხლში ვპოვოთ თავდავიწყება...

*ოცნება კლდეზე

ცა ვარსკვლავებით შემოიჭედა,
წყნარად აცურდა ნარნარი მთვარე,
ძილს მისცემია მშვიდი მინდორი
და დაფიქრებით სდგას მთა მდუმარე.

როცა ნიავი, მთით მოწყვეტილი,
ტყის მწვანე კალთებს შეეპარება,
მაშინ ირღვევა გამეფებული
მკვდარი სიჩუმე და მდუმარება.

მე მომეჩვენა, ვითომ ოცნებას
თავისუფლების შესხმოდა ფრთები,
მე ეხლაც მახსოვს მისი შვენება,
მისი ღიმილი, მისი თვალები.

"სად გაჰქრა­მეთქი", - ვკითხავდი ნიავს
და შორს გავხედე მთების მწერვალებს,
იქ, კავკასიის კლდეზე ვამჩნევდი
მოღლილ­მოქანცულ და მიმქრალ თვალებს.

ოცნება კლდეზე მიჯაჭულიყო,
ოცნება სისხლში თრთოდა და კვნესდა,
სქელი ღრუბელი თავს ევლებოდა
და ყორანთ გუნდი მის სხეულს სწეწდა.



*მხოლოდ  ბუნება



ნუ მომაგონებ, ჩემო ღვთაებავ,
იმ ნეტარ ღიმილს, იმ სავსე ღამეს:
ვერ ვეღირსები ბედნიერებას,
ვერ ვეღირსები კვლავ იმ სიამეს,
ვერ ვეღირსები კვლავ იმგვარ კოცნას,
ბურუსში ხვეულს, ტკბილს და მომხიბლავს.
ნუ მომაგონებ დაკარგულ ედემს,
ნუ მომაგონებ ჩემს შავბნელ საფლავს!



შენს თვალებში სიცოცხლე კრთის
ტკბილ­ნეტარი, მოკამკამე,
ხან ნათელი, ვით დღის შუქი,
ხან შავბნელი, როგორც ღამე.
მე კი, ტურფავ, საფლავი ვარ,
გულცივი და მარტოდმარტო...
არრა მატკბობს... არც მსურს ვისმეს
გულის ფიქრი განვუმარტო.



ღამეა... ცელქი ნიავი დაჰქრის...
მთვარე ღიმილით მესაუბრება:
"შენ შეგითვისებს, სულით ობოლო,
მხოლოდ ბუნება... მხოლოდ ბუნება!"
რითმების გუნდი გარს მომხვევია,
ყვავილი წყნარად მეჩურჩულება:
"სულით ობოლო... შენ შეგითვისებს
მხოლოდ ბუნება... მხოლოდ ბუნება!"



*სასაფლაოზე

მზეს შევნატროდით... ვკვნესოდით,
ცრემლს ვღვრიდით შუაღამისას,
მხიარულება არ ჰქონდა
დაწყვეტილ სიმებს ჩანგისას.
მზეს შევნატროდით... მზე გვსურდა,
მზე ცხოველსხივებიანი -
თავისებური, ძლიერი,
ახალი, განგებიანი!

მზეს შევნატროდით და ისიც
გაბრწყინდა სასაფლაოზე,
დისკოგადახრით აენთო
წყვდიადით მოცულ ხაოსზე,
ხელი ვკართ... ისევ ისევე
ვქვითინებთ შუაღამისას,
ისევ დუმილი ამწუხრებს
დაწყვეტილს სიმებს ჩანგისას.

მზეო, მიეცი საზღვარი
მწუხარე ფიქრთა ქროლასა,
"მზეო, ამოდი, ამოდი...
ნუ ეფარები გორასა".
სიკვდილი უსასობაა,
საფლავთან ერთად იხრწნება,
სადაც კი შენი დიადი
ბორბალი ამობრწყინდება!

შორს ჩვენგან, ღამის წყვდიადო!
შორს, შორს, ბურუსო გრძნეულო!
თვალის ამხვევად შექმნილო
და ბორკილებად ქცეულო...

ჩვენ მზე გვსურს... ხალხო, შეერთდი -
ზევით ასწიე მზე, ზევით...
მის აღდგომასთან მნათობის
სხივებად გადავიქცევით!



*ფარვანა

ნათელს აღგზნებულს,
სხივით ანთებულს,
შეფერადებულს,
ჩემო ფარვანავ, თავზე ევლები...
მაგრამ ვინ იცის,
როდის დაიწვის
გზნება შენის ფრთის -
სანთელთან რომ თრთის...
როდის მოკვდები, ან სად გაჰქრები?

მუზავ, შენც სულით,
ფრთაგანწირულით,
ნეტარ ჩურჩულით
ხელოვნებისას უღიმი ტაძარს,
მაგრამ ვინ იცის,
ტანჯვა სად გიცდის,
როდის ან რისთვის
სამსალა ძიმწრის
ეკლების გვირგვინს მოგიძღვნის საზარს?



*დილა

თვალუწვდენი, მღელვარე ტბა
მზის სხივების ცეცხლზე გათბა...

ვარდს დაეცა გულზე წვეთი
ცის წიაღით მონაკვეთი.

შეფრთხიალდა ცის ტოროლა
და მიდამო აათრთოლა!

აჭიკჭიკდი ტოტზე, ჩიტო...
იბრჭყვიალე, მარგალიტო...

და ხრიალით შავბნელ ხევში,
ნიაღვარო, გადაეშვი!

მსურს, ნაღველი საბოლოვო
თქვენს უბიდან ამოვწოვო!...



*-

არ მშორდება სევდა მწარე,
შავ ფიქრს ვეღარ გავეყარე...
ოჰ, რად, რისთვის შემიყვარე?

შენს ნაზ თვალებს შევადარე
ცის ლაჟვარდი მოელვარე...
რისთვის, რისთვის შემიყვარე?

ჩემი მზეა, ჩემი მთვარე
შენი სული მონარნარე...
ოჰ, რად... რისთვის შემიყვარე?

უბსკრულის პირს გავიარე,
ცრემლის წვეთად დავიღვარე...
რისთვის... რისთვის შემიყვარე?

მტრულად გვიცქერს მშობელთ მხარე,
შვება გამინიავქარე...
ოჰ, რად, რისთვის შემიყვარე?

გულის ტანჯვა ვერ დავფარე,
ნიავს კოცნა დავაბარე...
ქალო, რისთვის შემიყვარე?



*-

ათასფერად მოქარგული
თვისკენ მიწვევს ტურფა ველი;
იქ ნიავი წყნარად დაჰქრის,
მსუბუქი და უზრუნველი.

იქ ციურ ცვრით დანამული
ვარდი მეტყვის ქებათ­ქებას
და ღიმილით მომაფრქვევენ
ყვავილები სურნელებას.

მაგრამ ყველას მირჩევნია,
როს ყვავილი საფლავს ამკობს
და მჩქეფარე ნაკადული
უდარდელად მირაკრაკობს.



*გაზაფხულის ღამე

ცელქი სიო აღტაცებით ბუჩქნარს დალალს უხუჭუჭებს
და პეპელა, ძალმიხდილი, ჩასდნობია ვარდის ტუჩებს;
მთვარე ყინვით ნაკვეთ მწვერვალს მხურვალებით ლოცავს, კოცნის
და ხანდასმით ისმის ჰანგი გულჩათუთქულ ღამის მგოსნის.

იადონო! ერთხელ კიდევ გამაგონე ხმა გრძნეული;
არა მძინავს და ყურს გიგდებ სევდიანი, იჭვნეული.
ბუჩქის ძირას, ფეხაკრეფით, ახლო... ახლო მოვირბინე,
გადმეშალა ფიანდაზად ძირს მინდორი მობიბინე.

არ ვიცოდი - რა მინდოდა, არ ვიცოდი - რას ვიცდიდი,
ცას მხურვალედ მივაშტერდი და სიმწარით ავქვითინდი.
ნიავი კი აღტაცებით ბუჩქნარს დალალს უხუჭუჭებს
და პეპელა, ძალმიხდილი, ზედ ადნება ვარდის ტუჩებს...



*ჩემო მადონნავ!

გულატოკებით,
ტკბილ ფიქრთა გზნებით,
ზეშთაგონებით,
ციურ ოცნებით

გაქანდაკებდა მხატვარის ხელი.

მაგრამ ეს გრწამდეს,
ვინც უნდ გხატავდეს,
ჩემდენ სიყვარულს
ვერ იგრძნობს აღძრულს,

თუნდ ღმერთი იყვეს, თუნდ რაფაელი!

ვერა, ვერ ვუცქერ გულდამშვიდებით
ოცნებით სავსე შენს ცისფერ თვალებს,
მოვკვდებით... ერთად აღარ ვიქმნებით,
ესღა მაშფოთებს... ესღა მაწვალებს...

მაგრამ რას ვამბობ,
გრძნობას გავათბობ
და მსუბუქ ფრთებით
გადავფრინდებით,

ჩემო მადონნავ, ოცნების მხარეს.

იქ მე დავხატავ
ჩვენს უკვდავ სიზმარს,
იქ კვლავ მოვმართავ
ჩემს წკრიალა ქნარს,

იქ გულშივ ჩავკლავ გრძნობათ სამარეს!



*-

შუაღამეა... ზღვის ნეტარ გულში
წყნარათ სხივებს ბანს კაშკაშა მთვარე...
შუაღამეა: ვარსკვლავთა კრება
მორცხვათ ციმციმობს შუქმოელვარე...
სატრფოვ, აღარ მსურს შენგან შორს ყოფნა, -
მსურს, მთვარესავით სხივებში მხვევდე!..
ერთხელ დახედე ჩემის ყოფნის ზღვას,
ერთხელ ჩემს გულშიც ჩამოიხედე...
შუაღამეა... სადღაცა მწყემსი
სალამურს უკრავს, ღუღუნობს სტვირი...
ხედავ, ნაზ ყვავილს როგორ ეხვევა
მთით მოწყვეტილი ცელქი ზეფირი!..
დავემხვე პირქვე და ავქვითინდი,
თავდავიწყებით მიწას ვემთხვიე...
სატრფოვ გულისა! ცელქ­ნიავივით
შემომეკონე... შემომეხვიე!..



*ჰამლეტის ქნარით

ვუძღვნი მონაზონ ქალს რ-ს

ამაოა მთლად ცხოვრება, დრტვინავს წუთისოფელია...
წადი... წადი მონასტერში... მონასტერში, ოფელია!..

ტკბილი ნანა სულს უთხარი, უბედობა ხატს აჩვენე...
და მაშვრალი სული, გული მონასტერში მოასვენე!..

მაშ, შორს მტვერი! შორს, შორს მიწა!.. - ის ცის უარმყოფელია...
წადი... წადი მონასტერში!.. მონასტერში, ოფელია!



*პირველი ენკენისთვე

დილის ნიავმა ჩაყვითლებულ ველს დაუბერა,
ნისლი დაშალა, მთის კალთაზე წაართო ბინა,
შემდეგ წყნარის ფრთით წყლის ნაპირზე რაღაც ჩასწერა
და მინდვრის მკერდზე, ყვავილებში მსწრაფლ მიიძინა.
სკოლის აივანს დაყრდნობილი შორს გადავსცქერი
იდუმალ ფიქრში და ნაღველში მოქანცულ სოფელს,
იქ ბნელი მეფობს... იქ წყვდიადი, სინათლის მტერი
თან დაატარებს რაღაც შავს და მგესლავ სამოსელს.
ხალხო ბედკრულნო! მე მიჭირავს ხელში სანთელი
მე იმის პოვნას განუსჯელად სიცოცხლე მივე,
არ შეუკრთება საშინელ ხვედრს მასწავლებელი,
დეე, თან სდევდეს უგნურთ მტრობა, შიმშილ­სიცივე.
მე ვიტყვი სიტყვას და გაგითბობთ გაყინულსა გულს,
მოგაჯადოებსთ ჩემი ზრუნვა თბილი და წრფელი,
დეე, თან მდევდეს მკაცრი ხვედრი სულდაღონებულს,
არ შეუკრთება საშინელ ხვედრს მასწავლებელი!
- მასწავლებელო! მოსაწვევი ჩამოვკრა ზარი?
- ჩამოჰკარ ჩქარა! უფრო ჩქარა... კიდევ დაჰკარი!
- მასწავლებელო, ეს რას ნიშნავს, ხომ არვის ელი?
- ჩამოჰკარ! - სწავლად თვისკენ იწვევს მასწავლებელი.
ვხედავ აქ, ჩემკენ მოაბიჯებს პატარა ბავშვი,
წრფელი ღიმილი დასთამაშებს მხიარულ ბაგეს
რა აღტაცებით მოციგლიგებს იგი სკოლაში...
თქვენ ნუ დასცინით მომავალ გმირს და მოქალაქეს.
- მასწავლებელო! მოსაწვევი ჩამოვკრა ზარი?
- ჩამოჰკარ ჩქარა! უფრო ჩქარა... კიდევ დაჰკარი!
რა სევდიანად იცქირება მოხუცებული
ავადმყოფობით, სიუძლურით ღონემიხდილი.
მშვიდ თავშესაფარს ითხოვს მისი გული ვნებული,
აქ კი დარაჯად მისდგომია შავი სიკვდილი.
სავსე ოჯახი უპატრონოდ მიტოვებული

წინ ეხატება და არ იცის, რა მოაგვაროს.
ჩემსკენ მოხუცო! დაიმშვიდე მღელვარე გული,
მე შევარიგებ ისევ შენთან მტრად ხდილ სამყაროს.
- მასწავლებელო! მოსაწვევი ჩამოვკრა ზარი?
- ჩამოჰკარ ჩქარა... უფრო ჩქარა... კიდევ დაჰკარი!
ვხედავ აქ, ჩემკენ მოაბიჯებს გლეხი მაშვრალი
რომ მესაუბროს და იმედი თან წაიყოლოს
მასზე, რომ შავი მისი შრომა, შრომა მართალი
არ დაინთქმება უნუგეშოდ ბოლოს და ბოლოს.
- მასწავლებელო! მოსაწვევი ჩამოვკრა ზარი?
- ჩამოჰკარ ჩქარა... უფრო ჩქარა... კიდევ დაჰკარი!
ნუთუ არა სჩანს მკრთალი სევდა მიმქრალის სახის,
აჰა, ის მოდის... მოდის წყნარად, თავჩაქინდრული,
განადგურება წინ მეხატვის მისის ოჯახის,
გადუტრიალდა ბედის ჩარხი უბედურ­მტრული.
მას მეზობელმა გუშინ ცეცხლი რომ გაუჩინა,
შემდეგ მზაკვრულად მის თვალის წინ გადიხარხარა...
სახლი დაეწვა და საბრალოს არა აქვს ბინა.
ჩემსკენ ბედ­შავო! მე მაქვს შენთვის ბინა პატარა.
- მასწავლებელო! მოსაწვევი ჩამოვკრა ზარი?
- ჩამოჰკარ ჩქარა! უფრო ჩქარა... კიდევ დაჰკარი!
ორნი მოდიან, რომ იპოვონ სიმართლე ჩემთან
და გადასწყვიტონ საბოლოვოდ ამტყდარი დავა.
ერთია მათთვის ყველაფერი, რაც სურთ, ისა სთქვან,
სიბნელემ მათი მეზობლობა გაანიავა.
- მასწავლებელო! მოსაწვევი ჩამოვკრა ზარი?
- ჩამოჰკარ ჩქარა... უფრო ჩქარა, კიდევ დაჰკარი!
აი, შკოლისკენ ახალგაზრდა მოდის ვიღაცა,
იმას უთუოდ წიგნები სურს... იქ კიდევ ქალი
სდგას, უნამუსო უცხოელმა რომ მოიტაცა
და ეხლა ისევ გადისროლა უგზოდ საწყალი.
გზას მე გასწავლი, ჰე, ბედკრულო! სწავლით გამთბარი
ხელში მიჭირავს მე სანთელი სიბნელის მქრობი.
- მასწავლებელო! მოსაწვევი ჩამოვკრა ზარი?

- ჰო, კიდევ, კიდევ! ხედავ, გათბა ცისა ტატნობი!
მგზნებარე სხივი აიზიდა მხიარულ ცაზე,
ფრინველთა გუნდმა კამარაში გაინავარდა,
ერთი ღრუბელი, როგორც მგზავრი, სევდიან გზაზე
რომ დასცურავდა, მოსწყდა მწვერვალს და ძირს დავარდა.
მე კი ძალას ვგრძნობ... მსურს სიცხოვლე ავამოძრავო,
გავანადგურო დაყოლილი შავ ფიქრთა გზნება,
მომეცი ძალა, გევედრები, ჰე, ცაო, ცაო!
რომ შევასრულო წმიდად ჩემი დანიშნულება
და სიმაღლემდე ავიყვანო მუდმივ მხლებელი
წრფელი მიზანი, მოქმედებით უხვად გამთბარი;
არ შეუკრთება საშინელ ხვედრს მასწავლებელი,
აბა, ჩამოჰკარ... მოსაწვევი ჩამოჰკარ ზარი!



*მუსიკა

ფანჯრიდან მთვარის მოსჩანს გულმკერდი,
სახეზე დამთრთის მკრთალი ნათელი...
აჰა, გაისმის მუსიკა წყნარი,
გრძნობის მხიბლავი, დამტკბობ­დამწველი...
იზრდება ჰანგი... იზრდება სევდაც...
ეჰ, გასკდი, გულო, და გადმოღვარე,
რაც მარტოობით მოგროვილია
შენში გლოვა და ბალღამი მწარე!
სიყვარულს ვეძებ... ტრფობა მწყურია...
მეგობარს ველი... ის კი არსად ჩანს.
მაშ, რა გაალხობს ჩემს მწუხარებას,
რა გაანელებს ჩემს ღრმა კაეშანს?..
კმარა მუსიკა! ეხლა ის გულსა
მწვდება ვით შხამი, ვითა ნაღველი...
იზრდება ჰანგი, იზრდება სევდაც,
სულის მწამლველი, გულის მდაგველი...



*ეჭვი

აუსრულდა სიოს ნატვრა,
ის ყვავილთა ვნებით დათვრა...
გაფითრებულს
ვარსკვლავთ კრებულს
სევდიანი მისცა კითხვა,
თუ სოფელი, ვით ცივი ზღვა,
რად კანკალებს,
რად ვალალებს,
რატომ სწამლავს ყოფნის რისხვა?
დაქანცული იდგა ფიჭვი...
ხორცზე იჭვი, სულზეც იჭვი
ოცნების წუთს
ფრთხილს და სათუთს
უშხამავდა შესაზარი -
და ფიქრობდა, თუ რათ არი,
ქვეყანა რომ
უგრძნობმა დრომ
დააბერა უსაფარი?
სიო მიწვდა სევდის წალკოტს,
ზედ დააკვდა ფიჭვის ნაზ ტოტს
და ფიქრის დროს
ობოლ წყაროს
სევდიანი მისცა კითხვა,
თუ სოფელი, ვით ცივი ზღვა,
რად კანკალებს,
რად ვალალებს,
განა არ სჯობს - შეგვიყვაროს?



*სიჩუმის ანგელოზი

ეძინებათ ცის ვარსკვლავებს... ეძინებათ ტბის ფერიებს...
მთვარის სხივი ცაზე ღელავს, თითქო ღრუბლებს იგერიებს.
ეძინება ყვავილთა გუნდს, არემარეს ეძინება...
დაქანცულ ველს, მდუმარე მთებს ღამის სუნთქვა ეფინება.
დაიძინე, ტყის ფოთოლო, დაიძინე, ქვეყნის სევდავ...
დაიძინე, არემარევ, და როგორც კი შემოგხედავ,
დაიძინე შენც, ცის ღმერთო, შენც, ყვავილის ცელქო მუმლო...
დაივიწყეთ ხევხუვებში მიმალული საიდუმლო...

ცათ შეტყორცნილ წვეტიან მთას მოხვევია ფიქრთ სამოსი;
ვერ მისწვდება კაცთა ზიზღი, ვერც ქვითინი მიდამოსი.
დაიძინე - დაიძინე, ფიქრთა მსხვერპლო - შავო მთაო!..
ნანას გეტყვის ანგელოზი და ძილის ჰანგს სასაფლაო...
შენ არ იცი, თუ რათ სცოცხლობ, რათ არსებობ, რისთვის ფიქრობ...
არ იცი და ძილის ძალას ვერ გაფანტავ... ვერ ჩაიქრობ...
როცა ნისლი დაგაწვება, არ დაღონდე, ჩემო კარგო!..
მარადის მსურს ძილის კოცნა შენს სერებზე შემოვქარგო.
დაიძინე შენც, ცის ღმერთო, შენც, ყვავილის ცელქო მუმლო!..
დაივიწყეთ ხევხუვებში მიმალული საიდუმლო.



*შემოდგომა

ვუძღვნი ი. გრიშაშვილს

დავიღალე... საოცნებო განსვენება სულს სწყურია,

დავიღალე... მწარე ნაღვლით ჩემი სახე დაიჩრდილა.
შენი სახეც, ჩემო კარგო, დაღალული... უძლურია,
ვინ მოგიკლა სულის შვება, ფიქრთ ნავარდი, ტრფობის დილა?
დავიღალე, დავიღალე, მოსვენება ორივეს გვსურს...
ეჰ, ვინ მოგვცემს თავშესაფარს... ვინ გადაშლის უშლელ კუკურს?
მაგრამ, ღმერთო, სთქვი, რას ნიშნავს ეგ ღიმილი ღვთაებრივი?
- ეგ წარსულ დროთ მოგონების საოცნებო არის სხივი.
- ახ... ისევე იტანჯები... აი, შენი წმინდა წყლული.
- ეს აწმყოსი არის სხივი უსიცოცხლო... უფერული.
- მაგრამ შენ რომ ნელ­ნელ სჭკნები ერთ დროს ვნებით ანაგზნები?
- ეს მომავალს მიკარნახებს... მთლად დავსჭკნები... მთლად
- ნუ დასჭკნები, ჩემო კარგო, გევედრები, ნუ დასჭკნები!
შეიწირე ჩემი ცრემლი და სამგოსნო ჩემი ხმები.
ახმაურდა ნაზი სიო, ძირს დაჰყარა ოქროს ცვრები.
- ნუ დასჭკნები, ნუ დასჭკნები - ცისფერ ყვავილს ვევედრები.
- ვჭკნები... მაგრამ სიცოცხლე მსურს... ვჭკნები, მაგრამ ყოფნა
მინდა, -
სთქვა ყვავილმა, ძირს დაემხო და სიმწარით აქვითინდა.
მალე დაჰკრავს შემოდგომის სუსხიანი, მწარე ქარი.

დავსჭკნები!

ზენაარო! მიეც ყველას სუსხის დროს თავშესაფარი.
მე კი... მე კი უსასოო ხეტიალში უხმოდ ვკვდები,
ნუ დასჭკნები, ჩემო კარგო, ნუ დასჭკნები, გევედრები.
რაა ჩემთან ქარიშხალი, რას დამაკლებს მწარე ბედი!
ვივლი, სანამ სიყვარულის სხივს არ მომცემს შემომქმედი.
ყვითელ ფოთლით შეიმოსა გაზაფხულის მთა და ველი,

ყვითელ ფოთლით დაიფარა ტყის სიჩუმე უდარდელი,
ყვითელ ფოთლებს შემოვივლებ, ნუ დასჭკნები, ნუ დასჭკნები.
აგიტაცებს ჩემი ქნარი, გაგაცოცხლებს ჩემი ფრთები;

ნუ დასჭკნები, ჩემო კარგო, ნუ დასჭკნები, გევედრები!
- მე მეძახის... მაგრამ, ზეცავ, შენ ხომ შენის ფერით მკვებე,
შეიწირე ჩემი სული სევდიანი... მეოცნებე.
შეიწირე ჩემის მწუხრის და იდუმალ ლოცვის ხმები.
- ნუ დასჭკნები, ნუ დასჭკნები, - ცისფერ ყვავილს ვევედრები.

დასჭკნა კიდეც... აი, მისი უსასოო წმინდა ფერფლი...

შეიწირე, ზეცავ... ზეცავ... შემოდგომის ნორჩი მსხვერპლი.

რითმებისგან მე მსუბუქი იმას კუბო დავუწანი,

"სულთა თანა" რომ ვუმღერე, ცელქმა სიომ მომცა ბანი;
ჩემს გულში ის დავასვენე... იქ მივეცი ბინა წყნარი...
მალე დაჰკრავს შემოდგომის სუსხიანი მწარე ქარი,
ზენაარო! მიეც ყველას ამ დროს მყუდრო შესაფარი.

ხიდან ფოთლებს ჩამოცვენილს, ჩაყვითლებულს, დამჭკნარს,

გამხმარს

ვინღა მისცემს მყუდრო ბინას, ვინღა მისცემს თავშესაფარს?
ცაზე ბურუსს და მთის წვერზე გადაფენილ ღრუბელთა ჯარს
ვინღა მისცემს მყუდრო ბინას, ვინღა მისცემს თავშესაფარს?
წვიმის წვეთი სევდას მღერის, ობლობისას აჟღერებს ქნარს,
მას ვინ მისცემს მყუდრო ბინას, მას ვინ მისცემს თავშესაფარს?
ხედავ, ზღვაზე იალქანი როგორ ელტვის შვების საზღვარს,
მაგრამ ტყვილად იბრძვის, სცდილობს, არვინ მისცემს
შენც ნუ იტყვი, ამოების ქსელში წმინდა შვება ვსცანო,
შენ, ჩემს გულში დამარხულო, დაფლეთილო იალქანო!
მგზავრმა გნახა ყვავილი და ზედ დაგადნო მკრთალი ძალა,
შენ მას დიდხანს ვერ ატარებ... დაიღალე... დაიღალა!

თავშესაფარს...

მალე დაჰკრავს შემოდგომის ქარიშხალთა ზიზღი, შური...

ზენაარო! მიეც ამ დროს ყველას მყუდრო ნავთსადგური.



*რა ვქნა?

ძღვნათ თავ. ***-ს ასულს ზ-ს.

რა ვქნა... რა ვქნა, ჩემო კარგო... აბა, როგორ შეგიყვარო?
სიცოცხლეო, მთლად დამიშრა იმედის და რწმენის წყარო.
სიო ჰქროდა... არემარეს შუაღამის რთავდა ბინდი,
მე დავემხე ობლად შენს წინ და სიმწარით ავქვითინდი.
ამ ქვითინით ჩემი გული სიყვარულს კი არ ეძებდა -
სულ სხვა გრძნობა მსწამლავდა და სულ სხვა ფიქრი მაკვნესებდა:
გრძნობა, რომ ეს სიყვარულიც სიძულვილათ შეიცვლება
და ფიქრი, რომ სიყვარული მუდმივი არ შეიძლება.
რა ვქნა... რა ვქნა, ჩემო კარგო, აბა, როგორ შეგიყვარო...
სიცოცხლეო, მთლად დამიშრა იმედის და რწმენის წყარო.



*ველნი ჰყვავიან

ველნი ჰყვავიან -
გულო, დაწყნარდი!
ადრე თუ გვიან
სიცოცხლის ვარდი
ბედნიერებად
გადაიშლება...
დროც ხომ იცვლება -
დროც ხომ იცვლება?!
არის სადღაცა
ნეტარი მხარე,
არის წმიდა ცა
შუქით მგზნებარე.
იღვიძებს ველი
მკვდარი, უსულო...
დაწყნარდი, გულო,
დაწყნარი, გულო!



*სერენადა

რად მინდა ნიჭი, ჩემო ლამაზო,
ჩემის ჰანგით თუ ვერ დაგაღონებ?
რად მინდა ქნარი, თუ იმის ხმაში
სამოთხის ჰანგებს ვერ გაგაგონებ?
ან რად მიმაფრენს ცელქი ოცნება
და გულს ალერსის წყურვილით ავსებს,
თუ ეს ოცნება დაუღალავი
შენც ჩემთან ერთად ვერ აგიტაცებს?
გული სავსეა წყნარი სიმღერით,
სულში ვარსკვლავი ბედის გაბრწყინდა.
ვიმღერებ... შევქმნი სევდის დიდს სახეს,
წყურვილსაც მოვკლავ... მაგრამ რად მინდა?



*გამოსალმება

მყინვარო, რისთვის ჩაფიქრებულხარ,
არაგვო, ჩრდილი რაზედ გფენია?
მტკვარო, შენ მაინც მითხარ, რას სწუხხარ,
შენ მაინც რაზედ მოგიწყენია?
ნუთუ იგრძენით, რომ ჩემი გული
ისევ სავსეა მწამვლელ გრძნობებით,
რომ ვერასდროს კვლავ ვეღარ გიხილავთ
და სამუდამოდ გემშვიდობებით?
დამშვიდდით! მუდამ თქვენთან იქნება
ჩემი სიმღერა და ჩემი ნანა,
შემოგწირავდით ერთად ყველაფერს,
მაგრამ რაღა მაქვს სიმღერისთანა?



*ახალ წლის ღამეს

ჩირაღდნებით გავაშუქე სევდიანი ჩემი ბინა.
იუნონავ, შენ გელოდი და მიტომ არ დამეძინა;
დავდიოდი წინ და უკან და ჩირაღდნის შუქზე ვთრთოდი
და სიჩუმეს ყურს ვუგდებდი და სიჩუმით გეძახოდი.

გეძახოდა ჩემი სული, გეძახოდა ჩემი ვნება:
მე მომწყურდა შენთან ერთად ახალი წლის მიგებება;
ჩირაღდნებით მიტომ მოვრთე და ავანთე ჩემი ბინა
და მომწყინდა მარტოობა და უშენოდ მომეწყინა.

კვირაძალის თაფლის სანთელთ ალი გაკრთა, როგორც გველი,
სურნელოვან ნელსაცხებლით მოვასხურე სარეცელი,
ახალ წელთან შენ გელოდი და ველოდი ყოფნას ახალს
და ვუცდიდი განახლებას და ვეძებდი აღდგომის კვალს.

ხომლი მოჰკვდა, დაიბნიდა, აიღველფა ცის ეთერი,
ცას ნათელი გადაევლო სევდიანი, მტრედისფერი,
შენ არ სჩანდი... დავიკვნესე და სიჩუმემ მომცა ბანი
და დაყრუვდა ჩემი ბინა და ჩავაქრე ჩირაღდანი.

დიდი ხნიდან ვურიგდები ჩემს წამებას, მოძმეთა შურს,
ცხოვრებასაც აღარ ვებრძვი და ცხოვრებაც აღარა მსურს...
დიდი ხნიდან ბედს მივენდე და იმისი მსხვერპლი ვხდები
და მომწყინდა ყველაფერი და ყველაფერს ვურიგდები.

მაგრამ ამ ჩემს მარტოობას, სიჩუმეო, ყური მიგდე,
ჩემს უსაზღვრო მარტოობას მე არ ძალმიძს შევურიგდე.
სახსნელი გზა კი არსად სჩანს და ამაოდ ველი მშველელს
და ამაოდ დღე დღეს მისდევს და ამაოდ სცვლის წელი წელს.



*-

ირგვლივ, გარშემო სევდიანი ისმის ქვითინი,
პიტალო მთებმა გლოვის ნისლით შეიმკეს თავი,
ოჰ, რა დროს მისწყდა და გარინდდა მღელვარე ჟინი,
შავი ძაძებით შეიმოსა ჩვენი გვირგვინი...
ოჰ, რა დროს გატყდა, რა დროს გატყდა სიცოცხლის ნავი...
და დღეს გავიგეთ ეს ამბავი გულმოსაკლავი.

ხვალ კი, როდესაც ძვირფას ცხედარს ერთგულთა კრება
სამარადისოდ, სამუდამოდ დაესალმება,
როდესაც იგრძნობს მიწის კვნესა და ცის კამარა,
თუ ვინ დაჰკარგა და რომელი დაასამარა, -
მიდით, მგოსნებო! შავი თალხით შემოსეთ ქნარი,
ცრემლით იგლოვეთ მოამაგე დაუვიწყარი...
მიდი, მსოფლიოვ, თაყვანი ეც იმ გმირის საფლავს:
შენი დიდება, შენი ღმერთი მოჰკვდა, აღარ გყავს!



*საუბარი ვალსში

როდესაც ვუცქერ მე შენს თვალთა უძირო ლაჟვარდს,
როცა თვალი თვალს უსწორდება ისე, შემთხვევით,
დატოვებული, შორი კუთხე მომაგონდება,
მოგონებები თვალწინ რბიან სევდიან რხევით.
ოჰ, რაოდენი სისპეტაკე მარხია შენში,
რამდენი წმინდა ვარსკვლავები თრთიან შენს გულში,
სიყმაწვილეში შენგვარ ქალზე ოხრავდა გული,
გული მტკივოდა შენს ალერსში, შენს სიყვარულში.
მე მაგონდება ჩვენი ძველისძველი სასახლე,
გვერდზე მოხრილი, შავი ყავრით გადახურული
და ბაღი შორი, სავსე ვარდით, ცაცხვის ხეებით,
მარჯვნივ და მარცხნივ დაქსელილი და დაბურული.
რამდენი ღამე მითევია შენს მოლოდინში,
ცას ვარსკვლავიანს შუქს მატებდა ელვარე მთვარე...
ჩემო ღვთაებავ, ოჰ, ვინ დათვლის, თუ რაოდენი
მოლოდინის და გულწრფელობის ცრემლი დავღვარე.
და იმ ცრემლებით ირწყვებოდა ჩემი ვარდები
და იმ ქვითინით იზრდებოდა მომავლის ნანა.
შენ არსით სჩანდი, მაგრამ ჩემთვის უცხო არ იყო
შენი თვალების იდუმალი, წმიდა ქვეყანა.
და დღეს, როდესაც შენ აქ გხვდები უმადლო ბრბოში,
თუ რას განვიცდი, ცამ, სინდისმა იცის მარტოდენ;
ვინ დააფასებს მაგ სიწმიდეს ჩვენს სამშობლოში,
ვინ დააფასებს, თუ მაგ გულში რა ფიქრნი თრთოდენ?
მე ვგრძნობ ჩემს ირგვლივ მხიარულ და უდარდელ ქალებს,
ვიცი, რას ფიქრობს გიჟ ფერხულში აქ თვითეული,
მათ მხოლოდ სახეს არ უშიშვლებს შავი ნიღაბი,
თორემ ნახევრად შიშველი აქვთ მთელი სხეული.
ხანდახან განცდის სურვილებით მე მათ ვშორდები
და მეწამლება გული მათი უმიზნო ხმებით.

ვდგევარ კუთხეში, სიბნელეში, ვუცქერ შორიდან
და მსურს ვიტირო მწარე კვნესით, მწარე ცრემლებით.
განკიცხვის ლექსი იბადება ჩემს დაღლილ გულში
და ილესება როგორც დანა გლადიატორის.
და ვწუხვარ, ვწუხვარ, რომ დღეს თუ ხვალ ეგ მძლავრი ტალღა
შენც გადაგითრევს მოლივლივე ტალღათა შორის.



*სანთლები

შორს, ზურმუხტისფერ სივრცეს იქით, სანთლები სჩანდა.
დასასვენებლად მიიწევდა იქ მეზღვაური...
ერთხელ ზღვა გასწყრა, აირია, გაჟინიანდა:
ტალღებმა შექმნეს ვაი­ვიში, აურზაური
და გემს უმიზნოდ, საუკუნოდ დააგვიანდა!

მას აქეთია იალქანი ზღვაზე მიფრინავს,
მისთვის ერთია - სად დახუჭავს ოცნება თვალებს,
მიუწდომელი სანთლები კი ბრწყინავს და ბრწყინავს...
როგორ მაგონებს ის სანთლები ჩემს იდეალებს!



*ელეგია

სარკმლიდან ვუცქერ, თუ თეთრი თოვლი
მთა­ბარს როგორ რთავს და ათანაბრებს,
სული ეშვება მოგონებაში,
სიყმაწვილისას ვიგონებ ზღაპრებს -
ზღაპრებს, რომელთა უხმო აჩრდილში
ჰქრება ყოველი... გრძნობა დუნდება,
რაც კვლავ არასდროს არ განახლდება,
რაც კვლავ არასდროს არ დაბრუნდება...
შემოვიხვიე ტანზე ნაბადი...
გაველ ქუჩაში, მსურს ბრბოს შევერთო,
რა უდაბნოა, ოჰ, ჩემო ზეცავ,
რა სიჩუმეა, ოჰ, ჩემო ღმერთო!
ახალი წელიც ვერაფერს მეტყვის,
ახალი წელიც ვერ მომცემს პასუხს,
ისევ უდაბნო... ისევ დუმილი...
ისევ თოვს და თოვს... გული სწუხს და სწუხს...



*რა სევდიან ზღაპარს ამბობს ქარი...

რა სევდიან ზღაპარს ამბობს ქარი,
ამეშალა ჩვეულ ფიქრთა ჯარი.

დაიძინეთ, სურვილებო, კმარა!
კმარა ცრემლი, რაც რომ დაიღვარა.

დაიძინე შენც, იმედო ჩემო,
ჩემო რწმენავ, ზეცავ და ედემო!

მოგონებავ, შენ რამ აგაჩქარა?
დაიძინე, დაიძინე, კმარა!

შავი ღამე ძილს ქსოვს აბრეშუმად
და შრიალით მოდის... ჩუმად, ჩუმად...



*ხელოვნება

ვის უნახავს შავი წიგნი, წიგნი წითელ ასოებით,
დაწერილი სისხლის წვეთით, დაწერილი სასოებით?
დღეს ის წიგნი არვის ახსოვს, დღეს ის წიგნი არვინ იცის
და ჟამთ მტვერით იფარება წიგნი ცის და დედამიწის.
დიდხანს ვწერდი, დიდხანს მწვავდა შთაგონების ცეცხლი მწვავე,
ვწერდი ჟინით, ვწერდი ვნებით... ვწერდი და ვერ დავათავე.
და ვფიქრობდი: ჩემს შავ წიგნში თუ არს­მეთქი რამ ისეთი,
რომ არ აჩნდეს მწარე გესლი, რომ არ აჩნდეს სისხლის წვეთი?
და მომწყინდა ყველაფერი, და მომბეზრდა ყოფნის მცნება,
ვსთქვი, სხვას რას აქვს ფასი ქვეყნად - რომ რა იყოს ხელოვნება.
მაგრამ ჩემში საუბრობდა ხმა დამწველი, ხმა ფარული: -
"ხელოვნება - ეს ოქროა მიწის გულში დამარხული,
ხელოვნება მარგალიტს ჰგავს, მას ზღვა ფარავს შეუცვლელი,
მას ვერასდროს ვერ მისწვდება კაცის გული, კაცის ხელი...
არის წმინდა პოეზია და მუსიკა არის შორი,
მაგრამ ქვეყნად არ არსებობს - ცის ალერსი, ცის ამბორი.
არის საღვთო ბილიკები ამ სივრცისკენ მიმავალი,
აირჩიე მათგან ერთი, აირჩიე ერთი კვალი!
*შავი წიგნი არ თავდება, შავი წიგნი შვაზე წყდება...
მას იქით კი კაცის გრძნობა და გონება ვერას სწვდება.



*მიმღერე რამე

როგორ მიყვარდა! მაგრამ ხსოვნა იმ ტრფობის სრულის
დარჩა ჩემს გულში წაუშლელი და მოკამკამე.
იმას იგონებს უძლურება დაღალულ გულის.
ჩემო ნუგეშო, იმ სიწმიდის, იმ სიყვარულის

მიმღერე რამე!

ყმაწვილკაცობა, სიხალისე სიცოცხლის დილის
ისე გამიქრა ვით ბურუსი... როგორ ვეწამე!
ეხლავ მაშინებს ჭმუნვარება მომავლის ჩრდილის.
ჩემო ნუგეშო, იმ სიცოცხლის, იმ სიყმაწვილის

მიმღერე რამე!

მქონდა მიზანი... ბრძოლა იყო ცა მისი მცნების,
მაგრამ კაცთ გესლით დავუძლურდი და მოვიშხამე;
აი, ნაყოფი ქარიშხლიან სიცოცხლის ვნების,
ჩემო ნუგეშო, იმ ბრძოლის და იმ გატაცების

მიმღერე რამე!

ახალგაზდათა დაცემის და დაუძლურების,
ახალგაზდათა მწუხარების მე ვარ მოწამე;
მეც იმათ შორის უკურნებელ წყლულებით ვკვდები,
მიმღერე რამე, გევედრები, გემუდარები,

მიმღერე რამე!



*შავი ყორანი

გზა გავიარე... მსურს მოვიხედო
და დავინახო მთისა ქედები -
შავი ყორანი გზაზე მომჩხავის:
ნუ იხედები... ნუ იხედები!

გზაზე მივდივარ... მსურს გავარკვიო
გასავლელი გზის სივრცე უცვლელი.
შავი ყორანი ისევ მომჩხავის:
შორს ნუ გასცქერი... შორს ნურვის ელი!

მაგრამ სადა ვარ? გზა აღარა სჩანს,
ამ სიბნელეშიც გაჭირდა გავლა;
შავმა ყორანმა ფრთა ფრთას შემოჰკრა,
შავმა ყორანმა თავზე დამჩხავლა.

გადაიფრინა და მომაგონა
დრო, უბედობის გვერდით მხლებელი,
ჟამი, ყველაფრის მქნელ­გარდამქნელი,
სივრცე, ყველაფრის მიმტევებელი.



*რომ თაყვანი სცეს

მზე მოელვარე, ლაჟვარდი ცა, თეთრი ზოლი მთის -
დღის მოკამკამე შვენებაში კანკალებს და თრთის...
გრილი ნიავი მწვანე ბუჩქებს, დაბურულ ბაღებს,
ცისფერ ყვავილებს, ხავერდოვან მინდვრის ბალახებს

სძრავს... აცახცახებს...

ნორჩთა მცენარეთ მსუბუქ ორთქლით, ყვავილთა სუნით
შეზავებული ოდნავ სუნთქავს მშვიდი ეთერი
და გაზაფხულის პირველ სხივებს წყნარი ზუზუნით
ეთამაშება უთვალავი პეპელა­მწერი
და მათ გარშემო ბუქ­ბუქად დგას ყვავილთა მტვერი.

გამოდის გარედ ადამის ძე ღონემიხდილი: -
ქვებს და ბალახებს, ცის სივრციდან ჩამოწოლილ მზეს,
ხეებს და ტყეებს, საოცნებოს რასაც კი ხედავს,
ხელის შეხება რისთვისაც ჯერ ვერ გაუბედავს, -

რომ თაყვანი სცეს.



*პოეტი

რამდენჯერა ვსთქვი, თუ ვისთვის მინდა
სევდიან სიმთა მწუხარე ჟღერა?
რამდენჯერ იჭვი მეწვია წყნარი,
რამდენჯერ ხელში ავიღე ქნარი,
რომ დამემსხვრია და არ მემღერა.

ამ დროს მწყუროდა, რომ მიმემალა
ჩუმი ქვითინი დ სიმთა წკირა.
ხალხისთვის, ჩემში რაც ძლევას ქმნიდა -
ჩემი ოცნება და წმინდათწმიდა
დაუბრუნებლად, მთლად შემეწირა.

მეც ვშთანთქმულიყავ მწყრალ ჟრიამულში,
მომეკლა სულის ვედრება წრფელი,
მაგრამ სიმღერის გადავიწყება,
ჰანგთა დამარხვა და დამიწება
ვერ შევიძელი, ვერ შევიძელი.

სიმღერავ, უხმე დაღლილთ, დაქანცულთ,
აჩვენე ცეცხლში ნაწრთობი გული,
დაე, ისმენდენ ჰანგს დაუცხრომელს,
დაე, იცოდენ, რომ ყოფნის მგმობელს
მათდამი კიდევ აქვს სიყვარული.



*შემოდგომა



ობოლ ფოთლებს, ნაზ ყვავილებს
ქარიშხალი თავზედ ივლებს;
კორდი კდემით თვალებს ნაბავს,
მორცხვად თავს ხრის, სუნთქვას სძაფავს,
ტანთგახდილი და შიშველი
მთას შესჩივის: ვერ მიშველი?
ვიღაც კვნესის, ვიღაც ჰკვდება,
ვიღაც ნისლში ინაკვთება.



მოწყენილია მიდამო, თეთრი
ნისლის ზღვა მინდორს გადაეფინა.
გადმოიშალა სიცივე მკვეთრი,
ჩემს არსებაში იპოვა ბინა.
მომბეზრდა ყოფნა... სულს შეეთვისა
აზრი: დაფარვა ქარიშხლის ფიფქით,
ვით ყრუ ძახილი უკვდავებისა
დროთ საზღვარს იქით, დროთ საზღვარს იქით!



*გზაზე

თვალუწვდენელი, შორი, ვრცელი, დაუსაბამო,
ჩუმი, მყუდრო და სევდიანი იყო საღამო.

თოვლზე დაცემულ სისხლის წვეთის მსგავსათ მზის რგოლი
ღრუბელთა შორის იშლებოდა სხივანათრთოლი.

ლურჯი ბურუსით ინთქმებოდა ხშირი ტყე­ველი
და მყუდროება იყო ირგვლივ დაურღვეველი.

ამ დროს მომესმა სევდიანი სიმღერა გზაზე:
ეს ხომ მხედარი ოცნებობდა სხვა ქვეყანაზე.

გადაიარა ჩემს თვალთაწინ და მიიმალა,
სამარადჟამოდ გაურკვევი აღმიძრა ძალა.

და მივდიოდი მარტოდმარტო სევდიან გზაზე
და ისევ ისე ვოცნებობდი სხვა ქვეყანაზე.

ლურჯი ბურუსით ინთქმებოდა ხშირი ტყე­ველი
და მყუდროება იყო ირგვლივ დაურღვეველი!



*ტყეში

ზეფირს ფოთლებით
კალთა ევსება,
ზამბახს ოცნებით
ეალერსება: -
გამომყე, წამო!

ხარობს მიდამო.

ზეფირს ქნარი აქვს,
დაუგდე ყური:
დაგწვავს, მოგხიბლავს
ჰანგი ველური,
დაგძლევს ეკსტაზი...

ციური, ნაზი.

ეოლ, მთა­ბარი
ნუ შეაწუხე...
ტყეს ტალღა ჩქარი
დაჰკარ, დაჰქუხე!
ზვირთი დასძარი.

ჰა, ჩემი ქნარი!



*კორდზე

რა სიწყნარეა! მთვლემარე კორდზე
მე შევაყენე დაღლილი ცხენი.
ღელეთა შორის აცურდა ნისლი
ნაპრალთა მკერდზე გადანაფენი
და მთვარის შუქი მინელებული
ტყეებს და ველებს უვლის გარშემო.
არც სიო დაჰქრის, არც ხის რტო იძვრის...
რა სიწყნარეა, ოჰ, ღმერთო ჩემო!
ჰეი, გაიღვიძე, ქარო ძლიერო,
გამოაღვიძე მიდამო მკვდარი,
გასწი, უამბე ადამიანებს -
თუ როგორ ვკვნესი მიუსაფარი
და თუ მათ შორის აღმოჩნდა ერთი
ჩემი ობლობის თანამგრძნობელი,
ისიც დიდია მისთვის, ვისთვისაც
ზღვა­უდაბნოა მთელი სოფელი.
ჰეი, გაიღვიძეთ, ტყისა ფოთლებო,
და თუ ოდესმე დაობლებული
მოვიდეს აქ ის, ვისაც ვაებით
ჩემმა სიმღერამ დასწყვიტა გული,
უთხარით, რომ მას დიდხანს ველოდი,
დიდხანს ველოდი ყმაწვილურ ჟინით
და ცივ სამარეს ამოვეფარე
დასუსტებული ამ მოლოდინით!



*დუმილი

ნიავმა წყნარად წაისისინა,
ხევში შეიჭრა და მიიძინა;
შესწყდა, ნუგეშო, ბულბულის სტვენა,
მზე ჩაესვენა, მზე ჩაესვენა.
მარტოკა ერთი იდუმალ ვნებით
მთის ხრიოკებში რაკრაკებს წყარო,
გაჟღენთილია ტკბილ­სურნელებით
მთელი ბუნება, მთელი სამყარო.
დღე დაქანცული, ღონემიხდილი
ასავარცხლებულ მთებს იქით კვდება,
ცა ნაღვლიანი, ცა მოწმენდილი
გაფერმკრთალებულ ტბაში ფერფლდება
და გამჭვირვალე ბინდ­ბუნდი ღამის
ქვეყნად მოსცურავს მსუბუქი ფრთებით,
ჯეჯილი ველზე ისე სდგას, ლამის,
ბინდში გადადნეს იდუმალებით.
თავჩაქინდრული არ შეირხევა
არც ცაცხვის ტოტი, არც ალვის ტანი,
გარინდებული ტყე არ ირყევა,
არც სევდა სჩანს და არც კაეშანი.
შეჯადოებულ მიდამო­არეს
წამწამზე უთრთის ნეტარი ძილი,
კიდით კიდემდე მიწას მთვლემარეს
გამთბარ გულ­მკერდში იხვევს დუმილი.
აცურდა მთვარე, აცურდა წყნარი,
ვერცხლისფერ შუქში გახვია ველი,
ტბას დააფრქვია შუქი ნარნარი,
მთა აათეთრა შიშველ­ტიტველი,
თითქო მიწიდან სურს ამოაშროს
უმჩნევი ფიქრი და ცრემლთა ფრქვევა,
და მე მგონია - მიწა არასდროს
დუმილიდან არ გამოერკვევა.



*სარკესთან

გუშინ მთელი დღე ვხეტიალობდი,
მომწყინდა რაღაც... აღმეძრა წყლული...
ჩემს ოთახში კი ღამით დავბრუნდი
ისევ უმიზნოდ დაღონებული.
არ მსურდა სანთლის გაჩირაღდნება,
საკმაო იყო მთვარის კაშკაში:
ის ისე ნაზად იცქირებოდა
ღია სარკმლებში და ფანჯარაში.
სარკესთან მიველ და დავინახე
სიღრმეში სახე ჩემი ვნებული,
როგორც ცხედარი - მთვარის ნათელზე
ღიმწაშლილი და გაფითრებული.
დიდხანს ვუცქერდი ჩემს მეორე ჩრდილს,
დიდხანს მის სახეს ვუკვირდებოდი,
ვიტანჯებოდი, მაგრამ ამ ტანჯვით
გულის სიღრმეში მევე ვსტკბებოდი!



*ახალ  ცისკართან

განთიადს სძინავს ლურჯ სარეცელზე,
ჯერ დილის სიო არ მოხვევია,
არ დასცემია ყვავილებს ნამი
და მათ მკერდს ვნებით ჯერ არ მთხვევია.
მთვარის რბილ ნათელს ფერი ელევა,
ვარსკვლავთა გუნდი კლდის ირგვლივ დნება
და დამძიმებულ ნისლთა თეთრი ზღვა
მთის კალთებიდან დაბლა ეშვება.
დარჩი, ღვთაებავ! სულს ღონემიხდილს
სურს აღმადგენელ ოცნებად სწამდე,
დარჩი! მსურს ჩემი უსაზღვრო ვნებით
ვიქანცებოდე განთიადამდე.
მომეცი მე ის უკანასკნელი,
რომელსაც შენი მხურვალე გული
ჯერ ვერ იცილებს... მომეცი იგი,
გთხოვს, გევედრება შეყვარებული.
და დავრწმუნდები მე მხოლოდ მაშინ,
რომ ჩემს გარეშე ღმერთი არა ჰყავს
მას, ვინაც სულის დაუნანებლად
ახალ ცისკართან ყველაფერს ჰკარგავს.



*წუხელი, ღამით...

წუხელი ღამით ქარი დაჰქროდა
და დიდხანს, დიდხანს არ დამეძინა.
მე მქონდა ბინა, თავშესაფარი,
მაგრამ ქარიშხალს არ ჰქონდა ბინა.
ხან კარებს უკან ატირდებოდა,
ხან დარაჯობდა სარკმელის წინა,
გადამიშალა თვალწინ წარსული
და მწარედ, მწარედ ამაქვითინა.
როდესაც მისებრ მიუსაფარი
ვეხეტებოდი სევდიან ღამეს,
რამდენ ტკბილ ფიქრებს მოეღო ბოლო,
რამდენ ოცნებას, რამდენ სიამეს...
წუხელი, ღამით ქარი დაჰქროდა
და როცა დილით გამომეღვიძა,
ყვითელ ფოთლებს და დამსხვრეულ რტოებს
მიმოეფარათ ყამირი მიწა.
ბაღში გავედი... იქაც ბილიკზე
დაცვენილიყო ფოთოლი რბილი
და დიდხანს, დიდხანს ვხეტიალობდი
წარსულ სიზმრებში გადაფრენილი.



*ყვითელი ფოთოლი

შემოდგომისა ველურ ჰანგში
ჭკნება ფოთოლი;
ყმაწვილი გულიც უნუგეშო
ფიქრებში დნება.
მაგრამ სხვა ფოთოლს აამწვანებს
კვლავ გაზაფხული -
და სიყმაწვილე კი არასდროს
არ დაბრუნდება!
ქვითინებს ქარი, თან წაიღებს
ყვავილთა ჩურჩულს...
ჰანგი საზარი სულს მიშფოთებს
და გულში მწვდება -
რომ ვერასდროს ვერ ვეღირსები
მე ჩემს გაზაფხულს
და სიყმაწვილე კი არასდროს
არ დაბრუნდება!



*სარკმელთან

სარკმელთან ვზივარ. მალე, სულ მალე
სევდიან ჰანგებს დავუგდებ მე ყურს:
მოვა მოხუცი ძალმილეული
და ააკვნესებს ჩემს კართან ფანდურს.
გადიფრენს თვალწინ ძველი ოცნება,
შეიკუმშება ტანჯვებით გული,
რომ არასდროს არ განმეორდება
დრო ბედნიერი, დრო დაკარგული.
და გავყვები ჩემს მარტოობის გზას
სამარისაკენ მიმავალ გზამდე...
კვნესის ფანდური და მეც ვიკვნესებ...
უნდა ვიკვნესო, მაგრამ სანამდე?
სარკმელთან ვზივარ... მალე, სულ მალე
სევდიან ჰანგებს დავუგდებ მე ყურს:
მოვა მოხუცი ძალმილეული
და ააკვნესებს ჩემს კართან ფანდურს!



*-

ხშირად ვოცნებობ და შევსცქერი ცას,
ვეძებ უხილავს, ვუცდი ვიღაცას.

მე ვმღერი მაშინ და მთრთოლვარე ხმას
სევდით ვუერთებ ჩამქრალ გულისთქმას!

ჩემს გულში ვეძებ ვარსკვლავებს, მთვარეს,
მეგობრებს, სატრფოს ეშხით მღელვარეს;

არ ანათებენ ისინი ჩემს გულს,
არღა მომფენენ შვებას, სიხარულს.

ბნელდება მთვარე, თრთის ვარსკვლავი ცის
და ძირს ეშვება ოცნება სივრცის...



*ჭმუნვარება

როცა მზის სხივი უკანასკნელი
მოსწყდება მყინვარს და მიიძინებს,
როცა ბუჩქებში ნიავი ნელი
ნაზად და წყნარად წაისისინებს,
როცა ბულბული საღამოის ჟამს
მიდამოს უმღერს მომხიბვლელ ნანას,
როცა სიჩუმის ღმერთი დარაჯად
ციდან დასცქერის მთელსა ქვეყანას;
როცა ტბის ფსკერში ჩაიქარგება
სახემიბნედილ მთვარის ღიმილი,
დედავ ბუნებავ! იმ დროს მხოლოდ მე
რისთვის გამირბის ნეტარი ძილი?
ოჰ, ვინ დამწყევლა, გარეწარივით
ტყის სიღრმეში რომ დავეხეტები?
ან აჩრდილივით რად მიდგანან წინ
გარდაუვალი და ჩუმი მთები?
წყეულ იყოს ის შავბნელი წუთი,
როს ის ვარსკვლავი ცაზე ჩნდებოდა,
სადაც ეწერა, რომ ჩემს განწირულს
სულს მოსვენება არ ღირსებოდა,
რომ სიყმაწვილის მჭკნარ ყვავილებზე
არრა მშთენოდა წყლულთა მალამოდ,
რომ ჩემს ოცნებას აუსრულებელს
დავთხოვებოდი სამარადჟამოდ.



*განწირულება

ერთ კედელს იქით როიალის ხმას
აჰყვა ქალის ხმა მშვიდი და ნელი...
მივყევარ ფიქრებს... აგერ ქვითინით
მისწყდა აკკორდი უკანასკნელი,
სიჩუმე მეფობს... მაგრამ მე მაინც
არ მესვენება, გამიკრთა ძილი.
ისევე ვდგები და ტანზე ვიცმევ,
ოთახს ვცილდები სუსტი, დაღლილი.
იგივ სიჩუმე მეფობს ქუჩაში,
დაჰქრის, სისინებს ნიავი გრილი,
ცაცხვი ირხევა მთვარის ნათელით
მოთეთრებული და მოვერცხლილი.
რას ვეძებ ნეტა ამ ხეტიალში?
ბედნიერებას? ოჰ, არა, არა!
სიყვარულს? - განა ამ სიყვარულმა
მე ოცნება არ დამისამარა? -
მე საფლავს ვეძებ, რომ დამიამოს
და დამავიწყოს გულის ღრმა წყლული,
ეს კი არ არის ბედნიერება,
არც მეგობრობა, არც სიყვარული.
მწარე ნაღველი დაგუბდა გულში,
სიცოცხლის ძგერა იდუმლად ჰქრება,
მის დავიწყებას დავეძებ მარად
და არსად არის ეგ დავიწყება.
ისევ სიჩუმე მეფობს ქუჩაში...
დაჰქრის, სისინებს ნიავი გრილი,
ცაცხვი ირხევა მთვარის ნათელით
მოთეთრებული და მოვერცხლილი!



*ნიაღვარი

როცა მზე მწერვალს გადმოანათებს
და სხივს დაადნობს თოვლიან მთაზე,
უკვდავებაა მაშინ მნათობის
მშვენიერება და სილამაზე.
მაგრამ როდესაც აღქაფებული
ზვირთი გზას ურხევს მომსკდარ ნიაღვარს,
ვინ გამოხატავს ამ მრისხანებას,
რა სული შეჰქმნის სტიქიას ამგვარს?

დაადნე სხივი, სულო ციერო,
ამ გაცივებულ, ნაღვლიან გულზე,
ტკბილი მორევი შემიგუბდება
ჩვენს ყვავილებზე, ჩვენს სიყვარულზე.
და თუ ოდესმე, ვით ნიაღვარი,
გულის სიღრმიდან გრძნობა მოსკდება -
ვფიცავ, რომ მევე მომკლავს, დამღუპავს
ჩემი ნაღველი, ჩემი ოცნება!



*უდაბნო

სიყმაწვილეში მე ვჭკნებოდი, როგორც ფოთოლი,
ობოლი ვიყავ მე მაშინაც, სულით ობოლი.

ჟამი მიჰქროდა ახალი დღით განრინებული,
არ მშვიდდებოდა ჩემში მაინც გული ვნებული.

დღესაც მარტო ვარ, სიყვარულის არ მესმის ნანა.
ჩემთვის მარტოდენ უდაბნოა მთელი ქვეყანა.

რად მინდა სატრფო, ნათესავი, თანამგრძნობელი?
ჩემთვის მარტოდენ უდაბნოა მთელი სოფელი.

მოვკვდე და გული ვის დავწყვიტო, ვინ დავაობლო?
ჩემთვის მარტოდენ უდაბნოა ჩემი სამშობლო.

რად მინდა მივსწვდე მიუწდომელს, ვრცელს და უსაზღვროს?
ჩემს უდაბნოს ვერ გავსცილდები მაინც ვერასდროს.

მეგობრობაში, სიყვარულში, შურში, მტრობაში
მარტო ვიქნები და რა ვპოვო მარტოობაში?

ვიმღერო? მაგრამ ჩემთვის რაა ჩემი სიმღერა?
წუთით მიტაცებს, სამუდმო წყლულს კი ვერ შლის, ვერა!

და თუ შორს ვინმე ტკბება ჩემი სევდიან ხმებით,
ის ჩემს ხმებს მიჰყავს... მე ვის წავყვე ჩემის წამებით?

ან მეგობარის თუ მომესმას ნეტარი ხმობა -
სად შემეძლება სიყვარული და მეგობრობა?

არცა თუ მცირედ შეუდგა გულს სევდა­ნაღველი,
რომ კვლავ შემეძლოს ზეცისაკენ აღვაპყრო ხელი.

ოჰ, სად ხარ, სადა, უჩვეულო რაიმე ძალო,
სიცალიერის შავი ნისლი რომ გამაცალო!



*დაკარგული ედემი

ოჰ, ევა, ევა! ედემს დაკარგულს
ოდეს ვიგონებ, თვალნი ცრემლს ღვრიან,
დარდით სამარე მე გამეთხრება!
დავიღუპები ადრე თუ გვიან.
და ვერ გავიგებთ სიცოცხლის მიზანს
დატყვევებულნი შენის შვენებით,
სამარეს ვპოვებთ და უფრო ადრე
სხვა სამარეში ჩავესვენებით.

გაზაფხულია და ყვავილები
მორცხვად თავს ხრიან იქაც და აქაც,
მაგრამ გამქრალს და ადრე დაკარგულს
სამოთხის ყვავილთ არ გვანან რაღაც.
უმიზნო ხელი შემომქმედისა
ხეებს ფერადი ძაფებით ქარგავს,
მაგრამ გამქრალ და ადრე დაკარგულ
სამოთხის ხეხილს არ ჰგავს და არ ჰგავს!

საუკუნეთა შორი გრეხილი,
ჩვენთვის მარადის მიუწდომელი,
შორით დაგვცინის, როგორც სატანა,
ვინემ ჩვენ - უფრო მაღლა მდგომელი.
მწარე ნაღველით დაჩრდილულ გულში
მისი აჩრდილი რომ ისახება,
მის გვერდით ჩვენი შავი სამარე
უფრო ცხოველად დაინახება.

ოდეს იკითხონ ადამისა ძეთ,
ვისი სურვილით, ვინ და რად ჰქმნიდა,
ვინ უპასუხოს? ან მათი სულის
თავისუფლება ვინ შეისყიდა?
ვინ ჰკითხა ამ სულს ქვეყნად გადმოსვლა,
ვინ ჰკითხა ისევ უმიზნოდ წასვლა?
და ქვეყნიურთა ვნებათა გროვის
ვის სურს გარდამქნელ თიხაში გაცვლა?

სამარადჟამოდ ვინც დაგვიკარგა
დაუკრეფელი სიცოცხლის ბაღი,
ვინც სიცოცხლეში დაგვასამარა,
ის ძალა იყო, შენ - იარაღი.
თუ უკვდავების მომნიჭებელიც
ხვალ დამტირებლად გადაიქცევა -
რა უნდა გითხრა შენ, ვინაც პირველ
იგემე ხილი? ოჰ, ევა, ევა!

დრო მოვა და ჩვენ ცრემლით ციურით
ცივ სამარეში დავინამებით
და ჩვენი ყოფნა ამქვეყნიური
გამოვისყიდოთ ტანჯვა­წამებით.
ტკბილია შხამი, თუ უმიზეზოდ
ბედნიერება მოიშხამება,
კვლავ დაგვიბრუნებს ბედნიერებას
და გულსაც გასწმენდს ჩუმი წამება.



*მთაწმინდაზე

მახსოვს: ჩემს ბედკრულ სიყმაწვილეში
ჩემებრ მწუხარეს ვეწვეოდი მთას
და ღამე თავის სილამაზეში
შემომახვევდა მშობლიურ კალთას.
სევდიანი და დაფიქრებული
ცის უდაბნოში სცურავდა მთვარე,
სცურავდა მთვარე და თეთრი ნათლით
ივერცხლებოდა გარს არემარე.

თეთრი ზოლები შორი მთებისა
იკარგებოდენ ცისა სიღრმეში
და ხის ფოთლები ფერხულს უვლიდენ
ნიავის ველურ სიხალისეში.
ქვევით კი ნისლით შემოსუდრული
და მოწყენილი ოხრავდა მტკვარი,
ნაწყვეტ­ნაწყვეტად ისმოდა გმინვა
ძლივს გასაგონი, ძლივს ამომსკდარი.

მე კი ვცდილობდი არ გამეგონა
კაცთა გულიდან ნაფეთქი ხმობა:
ღამის უსივრცო საკურთხეველთან
იკარგებოდა კაცთა ობლობა.
მე ღამის სახეს უფრო ვწვდებოდი,
ვინემ კაცისას, როცა ნარნარი
ცის უდაბნოში სცურავდა მთვარე -
ციდან ძახილი მესმოდა წყნარი.

მეხატებოდა წარმტაცი მხარე,
რომლის არ არის ამ ქვეყნად ფასი,
რომელს ამშვენებს მთვარის ნათელი
და აფერადებს ვარსკვლავთ კისკასი.
მთვარევ, შენ იცი ეგ საიდუმლო,
რომელსაც გულით დავატარებდი,
ქვეყანას უშნოს და ულამაზოს
შენს მინაზებულ შუქს აფარებდი.

არ იყო შენთვის არც საუკუნე,
არც წელიწადი, არც ერთი წამი.
იყო უკვდავი მშვენიერება,
განუსაზღვრელი იყო კამკამი.
იყო ის გრძნობა გამოუთქმელი,
რომელიც მხატვარს ვერ შეუქმნია,
შემოქმედის ხელს გამოუსახავს
და ადამიანს ვერ შეუგნია.
შენ იცი მხოლოდ, თუ რასაც ვგრძნობდი
მარტოობაში შუაღამისას,
რომ ღამის სახეს უფრო ვწვდებოდი,
უფრო ვწვდებოდი, ვინემ კაცისას.



*სოფელში

ყრუ ხმაურობა­ქუხილისგან გამოქცეული,
აჰა, შევდივარ კვლავ სოფელში ღონემიმქრალი...
ფიქრნი გულს სწეწენ მომავალით გამოწვეული,
მსურს დავივიწყო და ცხოვრება ვიწყო ახალი.
უკეთესი დრო, სიყმაწვილე აქ უნდა ჩავკლა,
უნდა ჩავიქრო გატაცების გიჟური ჟინი,
რომ კიდითკიდეს არ ესმოდეს ჩემი სიმღერა,
ქარიშხლიანი სიყმაწვილის მწარე ქვითინი.

ჩუმი ბუტბუტით ხის ფოთლები მეგებებიან,
უსიზმრო ძილში ღრმად გართულან ალვის ხეები,
მტრედისფერ ცაზე მიბნედილნი ვარსკვლავნი თრთიან,
განსასვენებლად მთებს დართხმიან ცის კიდეები.
ცხოვრების ზვირთთა დაუცხრომელ ტრიალის შემდეგ
ყრუ სასაფლაოს მომაგონებს სოფელი მთელი,
სადაც სულდგმულნი არ იძვრიან გრძნეულ ძილიდან,
მყუდროება და სიმშვიდეა დაურღვეველი.

ბუნებავ ტკბილო! ვურიგდები ჩემს სევდიან ხვედრს,
შენ შეითვისე და შეიტკბე მწუხარე შვილი,
უთხარი ნანა, როგორც დედა ეტყვის თავის შვილს
და მიაძინე შენს გულმკერდზე ღონემიხდილი,
რომ მარტოობის დამთრგუნველ და დამღუპველ ჟამად
ჩემს სულს იდუმალ და შეუმჩნევ სიამეს ჰგვრიდე.
განსაცდელშია დამსხვრეული და ცივი სული,
მიუალერსე ავადმყოფ გულს და დაამშვიდე!



*ხომლი

ნათელი ღამე, გაშლილი ზღვა, ცის დასავალი
სდარაჯობს ეთერთ სიმშვიდესა და მყუდროებას.
მარტოდენ ზვირთი მოვერცხლილი და ძილგამფრთხალი
დროგამოშვებით გაიტაცებს საწუთროებას
თავის სიზმრებით, თავის მწარე მოგონებებით,
დაღლილ­დაქანცულს უსაფუძვლო სიცოცხლის ვნებით.
მე მახსოვს და არ მავიწყდება ვარსკვლავთ კაშკაში,
შუქთა ფერხულში ისე ნაზად გადაშლილიყო
და მხოლოდ მარტო ვარსკვლავებმა იცოდენ ცაში,
რომ ქვეყნად ჩემზე ბედნიერი არავინ იყო.
ჟამი რბიოდა... ვერ ასწრებდა შეხედვას თვალი
და შეეჩვია გული სევდას, ურწმუნოებას.
ნათელი ღამე, გაშლილი ზღვა, ცის დასავალი
ისევ სდარაჯობს სიმშვიდესა და მყუდროებას.
ვარსკვლავთა ხომლი ისევ დნება შუქთა ფრქვევაში,
ზღვისა ყვავილებს უალერსებს სამხრეთის ქარი,
ეხლაც კი მხოლოდ ვარსკვლავებმა იციან ცაში
ჩემი ფიქრები და წარსულის მწარე ზღაპარი!



*ავე მარია

ელვარებს, დნება წმინდა ნათელი
მკრთოლვარ­მთრთოლვარე შუქთა მფრქვეველი.
ძლიერო სულო! შენკენ მოილტვის
ლოცვა­ვედრება და საკმეველი.
რა რიგ მწყურია, შენს შორეახლოს
განახლებისა მოვიკლა ჟინი
და ვუცქეროდე, თუ როგორ ბრწყინავს
ღვთაებრივობის შენი გვირგვინი.
რამდენი ღამე გამითევია,
მზის ამოსვლისთვის რომ შემეხედა,
მე ვერ ვამჩნევდი, თუ როგორ რთავდა
მთვარე ვარსკვლავებს, როგორც შვილთ დედა.
ასე, არ მინდა ვუცქირო წმინდანთ,
გარს რომ გარტყიან, ყველა ბნელდება
და თვალწინ მხოლოდ შენი აჩრდილი
უხილავ ძალით ხორციელდება.
ოჰ, ეს ნათელი, თვალთა ნათელი
გულის სიღრმემდე მწვდება, მედება!
რა არის შენთან კაცთა ბორკილი
ან ხორციელის შემოქმედება?
იყო დრო და შენ ქვეყნად იყავი
მაგ განუსაზღვრელ მშვენიერებით,
მაგრამ რით უნდა დაგეტკბო გული,
კაცთა ღალატით თუ ცბიერებით?
ეხლა აღარ ხარ და ჰქმნის ოცნება
უკვდავი სახით უბრალო ტილოს,
რომელსაც ძალუძს თუნდაც ველური
დაატყვევოს და დაიმორჩილოს.
მასში ყველაა, რასაც დაღლილი
ადამიანი ქვეყნად ეძიებს,

შვენება, სული და სილამაზე
ჩვენს ლოცვაშია, მუდამ რომ ჰგიებს.
ელვარებს, დნება წმინდა ნათელი
მკრთოლვარ­მთრთოლვარე შუქთა მფრქვეველი...
დედაო ღვთისავ! შენკენ მოილტვის
ლოცვა­ვედრება და საკმეველი.



*ჩემი ქნარი

როდესაც ხალხთა ჟრიამულში დავიკარგები,
რომ მოვიპოვო კაცთა შორის თავშესაფარი,
მაშინ ქნარი სდუმს, სდუმს, სიჩუმეს გარემოუცავს,
მწარე ნაღველით ავსებული სდუმს ჩემი ქნარი.

როდესაც მტრობა, შური, დევნა ირგვლივ მეხვევა,
ზედ გულზე მაძევს სასიკვდილო სევდის ლახვარი,
მაშინაცა სდუმს ჩემი ქნარი სევდით მოცული,
მწარე ნაღველით ავსებული სდუმს ჩემი ქნარი.

როდესაც მოძმეთ სურთ ცოცხლადვე დამასამარონ,
სურთ რომ შეღებონ ჩემის სისხლით წამების ჯვარი,
იმ დროს ქნარი სდუმს და სიჩუმეს გარემოუცავს,
მწარე ნაღველით ავსებული სდუმს ჩემი ქნარი.

მაგრამ როდესაც გავშორდები ქვეწარმავლობას,
სულს არ მიხუთავს უმიზნობის ქსელი საზარი, -
განვლილს იგონებს ჩემი ქნარი აზვირთებული,
აზვირთებული, აღტყენილი ჟღერს ჩემი ქნარი.

როცა ხალხში ვარ - მეკარგება რწმენა, ხალისი,
როცა მარტო ვარ - მაქვს სამგოსნო წმიდა ტაძარი:
ტყე, მინდორ­ველი, მთის წიაღი, კლდის ნანგრევები
და ჩემი ქნარი, მარტოობით შექმნილი ქნარი!



*განახლდა გული

განახლდა გული... დღე ის აღარ ვარ,
რაც უწინ ვიყავ... ფერი ვიცვალე...
გზა დამიცალე, შავო ბურუსო,
წყეულო ღამევ, გზა დამიცალე!
წინ ვივლი, სანამ დავმიწდებოდე,
ბედს კი მაინც არ შევურიგდები.
წინ ნუ მიხვდები, შავო ბურუსო,
წყეულო ღამევ, წინ ნუ მიხვდები!

ნუთუ არ მეყო, რაც დასაბამით
გაუნელებელ ცეცხლში ვეწვალე?
ჩამომეცალე, შავო ბურუსო,
წყეულო ღამევ, ჩამომეცალე!
ვივიწყებ წარსულს... ჩემს სიყმაწვილეს
გამოთხოვების ცრემლებს ვაპკურებ,
გავანადგურებ ხელის შემშლელ ნისლს,
წყეულ ღამესაც გავანადგურებ...

წამების ცეცხლში განახლდა გული,
ფერი ვიცვალე, ფერი ვიცვალე.
გზა დამიცალე, შავო ბურუსო,
წყეულო ღამევ, გზა დამიცალე!



*უკანასკნელი  დღე

ალერსიანი შემოდგომის
დღე მევლება გარს,
ნიავი მითხრობს უცვლელ ზღაპარს,
სიკვდილის ზღაპარს.
და ყვავილები თანაგრძნობით
მეხვევიან გარს
და ფიქრი მიაქვს შორს ნიავქარს,
სევდის ნიავქარს!

ხვალ არ ვიქნები ქვეყანაზე
და იმიტომ მსურს
ვიპოვო რამე, რომ წავუღო
ზეცას მედიდურს.
მართმევს მე ამ დღეს უკანასკნელს
სამარის მტვერი,
მართმევს იმგვარად, ვით წამართვა
მან ყველაფერი!

ოჰ, არ წამართვათ, არ წამართვათ
დღე ეს ნათელი,
დღე სევდიანი, დღე დაღლილი,
უკანასკნელი!



*სასაფლაოზე

ნიავი დაჰქრის... სასაფლაოზე
ღამე ეშვება წყნარად, ბინდდება.
შემოვა ქალი, დაჯდება ქვაზე
და მწარედ, მწარედ აქვითინდება.

ქვითინი თვითონ კუბოს ჩასწვდება,
ცრემლები კიდევ - ყვავილთა ძირებს...
გამოიგლოვებს პირველ სიყვარულს
და სიცოცხლესაც გამოიტირებს.

ვინ მისცემს ნუგეშს ობლადა შთენილს?
თვითონაც იცის - რისთვისაც კვდება:
არ განახლდება წარსული ჟამი,
ბედნიერება არ დაბრუნდება!



*დიდი ხანია

მე კვლავ ვნახულობ შენს სამარეს განმარტოებულს,
სასაფლაოზე მზე ანათებს... ყვავილნი თრთიან...
აქ ვერვინ მამჩნევს სიკვდილამდე ობოლს, მოწყენილს,
აქ საბრძოლველად მეგობრებიც არ მეძახიან.

მინდა გიამბო... და ბევრი რამ მინდა გიამბო...
მშვიდობიანი აღარა მაქვს ცხადი და ძილი
მას შემდეგ, რაც შენ მიმატოვე ცხოვრების ზღვაზე,
მას შემდეგ, რაც მე მივატოვე ყრმობის ღიმილი.

მე კვლავ ვნახულობ შენს სამარეს, მაგრამ პირველი
შენი ალერსი გაცივებულ გულს არ სჭირია.
მე ცრემლი მინდა, სიყმაწვილის პირველი ცრემლი,
დიდი ხანია, რაც იმგვარად არ მიტირია!



*მგზავრის  სიმღერა

თავგანწირულად მინდორ­ველად
მიმაფრენს ცხენი.
გაზაფხულია... სიო დაჰქრის
კიდითი კიდე,
მზე სხივებს აფრქვევს ქვეყანაზე
შვების მომფენი,
არე­მიდამოს ღვთაებრივი
ატკბობს სიმშვიდე.
ამ სიმშვიდეში მე ვერ ვპოვე
ვერც სიტკბოება,
ვერც რამ ისეთი სასიცოცხლო
და სანეტარო.
დაჰქროლე, ქარო... მე არ მიყვარს
ეგ მყუდროება,
მე ქარიშხალთან შებმა მინდა,
დაჰქროლე, ქარო.
ბედნიერებას მე არ ვეძებ
ამ ქვეყანაზე,
შვების ძებნაშიც ვტყვილდებოდი
ქვეყნად ყოველთვის
და, დეე, მოვკვდე, თუნდ ვიცოცხლო
ქარიშხლის ხმაზე,
როგორც მოხდება... ეგ სუყველა
ერთია ჩემთვის!



*დარიალისა ვიწრო კლდეებში

დარიალისა ვიწრო კლდეებში
თერგი მრისხანე, მახსოვს, ცრემლს ღვრიდა.
მეც უნუგეშო და ძლიერ ხმებში
ფიქრი უსაზღვრო კაეშანს მგვრიდა.
სევდიანი და შუქმონავარდე
ცის უდაბნოში სცურავდა მთვარე,
ბევრი ვიტირე, ბევრი ვიდარდე,
ბევრი მწუხარე ცრემლი დავღვარე.
ვეთხოვებოდი სამშობლო მხარეს
ღრმა ძილში შთანთქმულს, მაგრამ უზრუნველს,
შორს დავეძებდი მყუდრო სამარეს,
უცხოეთისკენ მე ვიშვერდი ხელს.
-მძულხარ, მონობავ!" - ვამბობდი და ხმებს
ცელქი ნიავი სათუთად ჰკრებდა,
მძულხარო, - ასე უთვლიდა ზვირთებს,
მძულხარო, - თერგი იმეორებდა.
სევდიანი და შუქმონავარდე
ცის უდაბნოში სცურავდა მთვარე,
ბევრი ვიტირე, ბევრი ვიდარდე,
ბევრი მწუხარე ცრემლი დავღვარე!



*ძებნა

ოჰ, სად, სადაა მისი საფლავი!
გემუდარებით, მიჩვენეთ ჩქარა...
მე ის მიყვარდა და ის კი თურმე
გაცივებულ ლოდს ამოეფარა!
შორს ვიყავ მისგან და ეხლა მასზე
მოგონებები ჩემთვის არ კმარა,
გამოვეშურე უცხო ქვეყნიდან,
რომ მომესმინა ან ჰო, ან არა!
ნუთუ სამუდმოდ საფლავს მიეცა,
ნუთუ დაღლილა და თვალს არ აღებს?
ჩავძახებ მას ხმას სიყვარულისას
და ნუთუ პასუხს არ ამომძახებს?

ია თან მიმაქვს, ვარდიც თან მიმაქვს,
თან მიმაქვს ჩემი სპეტაკი გული,
ნუთუ ვერ ვპოვო ქვეყნად ვერასდროს
მიწადქცეული და დაკარგული?
ნუთუ ზვირთებმა მთლად დაამსხვრიოს
უილაჯო და ობოლი ნავი?
მანამდე მასთან მინდა ვიტირო,
ოჰ, სად... სადაა მისი საფლავი!



*ქარიშხლის  შემდეგ

სად კაეშანი ისევე მეფობს,
სადაც კვლავ დარჩა ძველი იარა,
იქ ქარიშხალმა გადაიარა,
იქ ქარიშხალი მწარედ გმინავდა;

ჰკვნესდა, ჰკიოდა და დაფრინავდა
კიდითი კიდე - ვით ბელზებელი.
რა დარჩა შემდეგ? ისევე ძველი
უკურნებელი და მწვავე წყლული.

და მწარე ფიქრით გარემოცული
მივჩერებივარ ცისა დასავალს,
ვისმენ მიდამოს თავგადასავალს
სიჩუმეში მყოფს, სიჩუმით ნათქვამს.

ყოველ ობოლ წუთს, ყოველ ობოლ წამს
ტყეს მიმკვდარებულს და თმაგაწეწილს,
რტოებს, ქარიშხლით ასე დალეწილს,
განმარტოებულს ვავედრებ საფლავს.

სულს ის მიშფოთებს და გულსაც ის ჰკლავს,
რომ ამ დუმილში ყოფნა ვერ ილხენს
და ქარიშხალიც არ გადაიფრენს,
სანამ სიკვდილი ქვეყანას ჰფარავს.



*შორი  გაზაფხული

დაე, ვცდებოდე, მატყვილებდეს ოცნება ჩემი...
აუსრულებელ იმ ოცნებებს კვლავ მივეცემი.

ჩემს შორ გაზაფხულს უდარაჯებს სიცოცხლის ვნება,
იმ შორ გაზაფხულს, ჩემთვისაც რომ გამობრწყინდება.

სინამდვილეში ოცნებისას ავანთებ კანდელს,
იმ შორ გაზაფხულს ფეხქვეშ ვუგებ ყოფნას დღევანდელს.



*შორი  ალერსი

გადამავიწყდა ჩემგან თქმული სიმღერა ძველად
და ახალ ჰანგებს ვეძიებდი ფიქრთ გასართველად.

მაგრამ სიმღერა იგი ძველი თან აქვნდა სოფელს,
ის არ ჰკარგავდა ჩემს მწარე ცრემლს, ცრემლს შეუშრობელს.

არის სხვა ცრემლი, ყოველ ცრემლზე უსიამესი,
როცა ვერ გწვდება საუკუნეთ შორი ალერსი...

როს სული სცოცხლობს, სხეული კი სამარეში სდუმს,
ჟამი გეძახის ხელოვნების სევდიან ქურუმს.

ის წრფელი ცრემლი კვლავ აადგენს ხელოვნებას ძველს,
კვლავ გააცოცხლებს მიწით გმობილ წინასწარმეტყველს.



*შორი  სიახლოვე

სადღაც მინახავს ქალის სახე წრფელ­მოკამკამე
და ის აჩრდილი არ მშორდება არც დღე, არც ღამე.

ალერსის სიტყვებს ჩამჩურჩულებს ახლო მდგომელი,
მაგრამ მარადის დაფარული, მიუწდომელი.

ოჰ, დიდხანს... დიდხანს ვძებნე იგი და ვერსად ვპოვე!
ვიცი, შორს არის, მაშ, რად მტანჯავს ეგ სიახლოვე?



*მუხა

მუხა პირველი იგრძნობს ალიონს
და პირველ სალამს განთიადისას,
ამაყად გასცქერს მთას კავკასიონს,
მეფურ დუმილით დაჰყურებს მიწას.

მუხა პირველი მეხს ეგებება
შეუშფოთებელ და მძლავრ რტოებით,
შეუშფოთებლად და მძლავრად ჰკვდება
ველზე მდგომარე განმარტოებით.

ყანებში სადღაც ატირდა ღალღა...
ძირს, ძირს ეშვება მოხუცი მუხა,
ნაკადს დაეცა, ნაკადმაც ტალღა
აამღელვარა, ააჩუხჩუხა.

წაიღებს ხსოვნას ჟამი პირქუში,
გასცდება დღეებს, განაპირდება;
მარტოდენ ჭოტი მუხის ძველ ღრუში
დაისადგურებს და ატირდება!



*-

ცად აზიდულა, ვით მარმარილო,
მყინვარის თეთრად ნაკვეთი თავი,
სცურავს მთოვარე, სცურავს მუქ ცაზე,
ვით ოკეანეს სივრცეზე ნავი.
დარიალისა ვიწრო კლდეებში
ბნელ ღამეს ითევს ბურუსი შავი
და ისმენს თერგი, თუ ცაზე როგორ
ესაუბრება ვარსკვლავს ვარსკვლავი.
მყუდრო ღამეში მოხეტიალე
ბედუინს სიზმრად უნახავს მხარე,
სადაც მუდმივი, დაუჭკნობელი
სილამაზეა და სინარნარე,
სადაც ქვეყნიდან ზეცის საზღვარზე
სწყდება კაცთ ოხვრა გულმოსაკლავი,
სადაც იდუმალ­მარადიულზე
ესაუბრება ვარსკვლავს ვარსკვლავი.



*ვარდის ფოთოლი

ალბად მგოსანმა ჩადო ძველ წიგნში
გაყვითლებული ვარდის ფოთელი,
ქალწულის ხელმა მიუძღვნა იგი
დიდება ნაზი, დიდება წრფელი.
და ამ საჩუქარს ის ინახავდა
განუწყვეტელის ცრემლების ფრქვევით,
სანამ მეორე ვინმე მგოსანი
არ შემოვიდა მასთან შემთხვევით.
დაფნის გვირგვინით შუბლშემკობილი,
"-იცი, - ღიმილით ეტყოდა პირველს, -
მე ამ გვირგვინით ხალხმა შემამკო,
არ ჰგავს შენს ღმერთას და შემომწირველს!
პირველ მგოსანში შურმა იფეთქა,
დასწვა გულისთქმამ, მაგრამ შეჩერდა
და უპასუხა: ხალხს მუხლმოდრეკილს
იპოვის მუდამ, ვინც შენებრ მღერდა,
მისთვის კი, ვინაც სიყმაწვილიდან
გასცდება ხალხს და განაპირდება,
ვარდის ფოთოლიც საკმარისია,
დაფნის გვირგვინი მას არ სჭირდება!



*-

არ მინდა სიტყვა, არ მინდა სიტყვა!
როდესაც სიტყვა დაიბადება,
სამართლის ალი - როგორც ბურუსი,
ისე ირღვევა და იფანტება.
მხოლოდ თვალებით, მაგ განუსაზღვრელ
სევდის მორევში მცურავ თვალებით
მითხარი რამე, თორემ სულს დავლევ
გამოურკვეველ ქენჯნა­წვალებით.
მე სული არ მაქვს ამქვეყნიური,
შენზე ოცნებით დაიწვა იგი,
განშორდა სოფელს და თუ კვლავ სცოცხლობს,
სცოცხლობს ისე, ვით ტრფობის ტარიგი.
და ზექვეყნიურ სიყვარულით მწვავს
გამოუთქმელი და მწარე ალი,
სადაა სიტყვა, რომ ამოაშროს
გულში ნაგრძნობი და ნაფიქრალი?



*ვარსკვლავიანი  კამარა  ბრწყინავს!

ვარსკვლავი იწვის, ვარსკვლავი ბრწყინავს,
ვარსკვლავიანი კამარა ელავს.
მოდის, მოსცურავს შვაღამის ბინდი
და ჩრდილი ჩრდილზე მიდის, მიღელავს.
რძისფერ სინათლით გარს შემოხვეულს
ბავშური ძილით ქვეყანას სძინავს.
ვარსკვლავიანი კამარა ელავს,
ვარსკვლავიანი კამარა ბრწყინავს.
მომხიბვლელ ჯადოს მყუდროებისას
ქვეშ მოჰყოლია მაღალი მთები
და მუდმივ თოვლით გადაფარულნი
სხედან ამაყად, როგორც მდევები.
და ყინულისგან ქანდაკებული
მათი გვირგვინი ბრწყინავს და ბრწყინავს,
სიჩუმეს არღვევს მხოლოდ ნიავი,
ტყისა ფოთლებში როცა დაჰფრინავს
და მისი სუნთქვა - ვით დედის ნანა
მძინარე სოფელს თავზე ევლება,
ალერსიანი ნიავი დაჰქრის,
ალერსიანი ნიავი ჰკვდება.
ვდგევარ მთის წვერზე განმარტოებით,
გულშივ ვიკავებ მომსკდარ სიმღერას.
ვარსკვლავიანი კამარა ჯაჭვავს
სმენას, სიმღერას და თვალთა ცქერას.
და შიში, რომ ხმა ადამიანის
დაარღვევს ციურ იდუმალებას,
მაქვავებს თავის ფარული გრძნებით,
მხოლოდ მე ძლივს ვგრძნობ ამ წარმტაც გრძნებას.
ჩემს ქვევით ღვარად სცურავს ნათელი,
ჩემს ზევით ცეცხლი ზეცას ედება,
ვარსკვლავიანი კამარა ბრწყინავს,
ვარსკვლავიანი კამარა დნება.



*ტყის  პირად

ტყის პირად თვალის მოსატყვილებლად
მივწევი და ძილს მივეცი თავი,
ჭადრების ჩრდილი მეხვია საბნად
და ნანის მთქმელად - მხოლოდ ნიავი.
მძინარეს თავზე დამტრიალებდა
ტყისა ფოთლები და ყვავილები
და ძილში ოდნავ ჩამომესმოდა
უცხოდ მომღერალ ფრინველთა ხმები.

მესიზმრა ამ დროს, რომ მოვიპოვე
სიმდიდრე, ვერცხლი, ქება­დიდება
და ყველაფერი, რაც ქვეყანაზე
ფულით იმხობა და იყიდება;
სამაგიეროდ მთელ ქვეყანაზე
მოსიყვარულე ვერ ვპოვე გული.
გამომეღვიძა. საღამოს ნისლით
იჩადრებოდა ტყე დაბურული.

თვალი მოვავლე და დავინახე
ჩემი სიმდიდრე: გზა, მინდორ­ველი.
ვთქვი - ვისთვის მინდა ქება­დიდება
ან სხვა სიმდიდრე დაულეველი?
დღეს ტყეა ჩემი თავშესაფერი,
ხვალ - უდაბნოელ დარაჯის კერა,
ზეგ - გაშლილ ცისქვეშ გავათევ ღამეს
და მუდამ მიძმობს ჩემი სიმღერა.



*რა  მშვენიერი  იყო  ნამი...

...რა მშვენიერი იყო ნამი ყვავილის გულზე...
მზე სხივს აფრქვევდა, ათასფერად ღვივოდა ნამი,
შიგ იხატვოდა, როგორც ამაყ ზღვათა უბსკრულზე,
ზეცის შვენება, ზეცის სხივი, ზეცის კამკამი.

...რა მშვენიერი იყო ნამი ყვავილის გულზე.
ცა ვარსკვლავებით მოჭედილი ზე დასცქეროდა,
თითქო ცის შვილის ყოფნას ვარდზე და სიყვარულზე
განცვიფრებოდა... თვალს ლულავდა... არა სჯეროდა.

დღეს აღარ არის! წაჰყვა მზის შუქს აფერადებულს,
დალია სული სიყმაწვილის ნაზ გაზაფხულზე,
მაგრამ მგოსანი კვლავ იგონებს მის ნეტარ წარსულს;
...რა მშვენიერი იყო ნამი ყვავილის გულზე!



*ყვავილები

ყვავილებისას გვირგვინებს ვწნავდი,
სატრფოს საფლავზე დადება მსურდა...
უცებ ნიავმა წამომიქროლა...
რისთვის წამართვა, რისთვის შეშურდა?

მინდვრად ყვავილთა კონა შევკარი,
ჩემთვის გვირგვინის შეკონვა მსურდა,
ოცნება იყო... და სინამდვილემ
ესეც წამართვა, ესეც შეშურდა.

კუბოს ფიცრები ყვავილით მოვრთე,
გულში კაეშანთ გუნდი აცურდა...
სიკვდილს ვეძებდი... ის არსით სჩანდა...
ყვავილიც ჩემთვის მას შურდა... შურდა.

ბუნებავ, ტრფობის წმინდა ყვავილი
რომ დამაბარე - ვერსად ვერ ვპოვე,
ბედნიერება ჩემთვის არ არის,
ბედკრული შვილი გამომიგლოვე.



*სიმღერა

ოდესღაც, სადღაც მარტოობაში
გულით ამომსკდა სიმღერა წყნარი.
ჩემი სიმღერა ქვითინი იყო,
სულით ობლობას კვნესოდა ქნარი.

ხანი გავიდა, გადამავიწყდა
სიმღერა სადღაც, ოდესმე თქმული,
სანამ არ ვპოვე მეგობრის გულში
ღრმად ჩაქსოვილი და შენახული.

ერთხელ, როდესაც გზად მივდიოდი,
მე მოვისმინე ჩემივ ნაღველი -
ბავშურ ოცნებით გატაცებული,
ყმაწვილურ ვნების გამომსახველი.

და ვერ ვივიწყებ ქალწულის სახეს
სადღაც, ოდესმე ფიქრში ზმანებულს,
შემდეგ ახდენილს სინამდვილეში,
მაგრამ საკმაოდ დაგვიანებულს.



*მწუხარება

შავად გაშლილის ღამის იჭვით შემოხვეული
გამძვინვარებულ ქარიშხლისას ვისმენდი კვნესას,
გულში არ ვგრძნობდი მე დაფარულს და ტკბილ ოცნებებს,
არცა ღიმილით გავცქეროდი სევდიან ზეცას,
არც მოგონებებს ქარიშხლიან სიყმაწვილისას,
არც უსაფუძვლო და უმიზნო სიცოცხლის ნაყოფს,
არც მომავალის ვაი­ვაგლახს არ ვიგონებდი -
მაინც არ ჰქონდა მოსვენება ჩემს სულს ავადმყოფს.

შხამი - ოდესმე მეგობრების ხელით მოწვდილი,
წყლული, ცხოვრების სისასტიკით ერთხელ ჩნეული,
შეუმჩნეველად მიწამლავდა უკეთეს წამებს,
რადგან სიხარულს არ იყავი, სულო, ჩვეული.
ტყვიისფერ ღრუბლებს, ცას და მიწას შუა დაკიდულთ,
მძიმე ცრემლები ჩაბნელებულ თვალთგან ცვივოდა.
აღარა ჰქონდა მოსვენება ჩემს სულს ავადმყოფს
და ჩემს გულშიაც შვების ცეცხლი აღარ ღვივოდა.

გაივლის ჟამი და, ვინ იცის, იქნებ ზეცაზე
მწუხრის დემონმა ვერ დასტოვოს ის ძველი კვალი,
მაგრამ, ეჰ, სულო, ერთფეროვან ბრწყინვალებაში,
თუნდაც ედემში რა იქნება შენთვის ახალი?
რაც ოცნებებში განგიცდია მთელი არსებით,
სინამდვილეში მას ექნება რაიმე ფასი?
კმარა! ვერ ჰპოებ მოსვენებას, ჩემო ბედკრულო,
დასცალე ბარემ... სულ დასცალე წამების თასი.



*სინანული

ეჰ, ნუღარ ელი ჩემგან ისევ ლოცვა­ვედრებას,
მე აღარა მაქვს საიმისოდ ძალა და ღონე.
მხოლოდ იმიტომ გაგიხსენე და მოგიგონე,
რომ შენში ვმარხავ მთელ არყოფილ ბედნიერებას.

ნურც ცრემლებს ელი... მე მრცხვენია ეხლა ცრემლების,
რომელთაც თვალნი აქ ოდესმე ღვრიდა და ღვრიდა.
გრწამდეს - საკმაოდ გამიცივდა საბრალო გული,
აღტაცების და სიწრფელის დრო გაჰქრა, წავიდა.

მრცხვენია, როცა მოვიგონებ ჩემს გატაცებას
და ამ დროს ვნატრობ, მოგონება გულში არ თრთოდეს.
მაგრამ რა ვუყოთ... რას ჩაიდენს აქ კაცი ისეთს,
რომ შემდეგ მაინც გულსაკლავად არ დასცინოდეს.



*სანამ  შორს  იყავ...

მე შენით ვქმნიდი განთიადის, ძლევის სიმღერას,
შენით ვხატავდი ელვარებას უსაზღვრო ცისას,
ურწყულ გულისთვის შენში ვჭვრეტდი დაობლებული
სრულ ჰარმონიას ჭკუისას და სილამაზისას.

სანამ შორს იყავ... და როდესაც ახლო შეგხედე,
სულ არ აღმოჩნდა შენში იგი მიმზიდველობა.
აგრე გამიქრა მე ოცნება უკანასკნელი,
აგრე დავმარხე სინამდვილით მოკლული გრძნობა.

მე ეგ ვიცოდი... მე წინადვე ვიცოდი ეგა
და მაინც მსურდა იმ ოცნების სახესთან დგომა,
ამაოდ შექმნილ ციურ სულთან - მხურვალე ლოცვა
და აქ, ამ ქვეყნად შექმნილ კერპთან - მწარე შეცდომა.



*ქარი

მე ვწერდი... ამ დროს სევდიანი
შვაღამის ჩრდილი
ვარსკვლავთა გუნდში ხან იქ, ხან აქ
დასრიალობდა.
ქარი ხან სტვენდა, ხან სტიროდა
გულამოსკვნილი,
ხან გამოუთქმელ სივაგლახით
ჰკვნესდა... წვალობდა.
გული უსმენდა მას, ამ ქვითინს
გამოურკვეველს
და ოცნებობდა აუხდენელ
ფიქრ­მოგონებით,
ქარი კი ისევ ედებოდა
ქვითინით ტყე­ველს
და მჭკნარ ყვავილებს იტაცებდა
მოსხლეტილ ფრთებით;
თითქო იცოდა - ცარიელი
იყო ქვეყანა,
მისთვის არ იყო ამ სივრცეზე
თავშესაფარი,
მხოლოდ მე ვიყავ იმის მსგავსი
და იმისთანა
და მოწყენილ ხმებს მიტომ კვნესდა
სარკმელთან ქარი.
დასცხრი, გრიგალო! ყველაფერი
როდი დავკარგეთ,
რა ვუყოთ, გულში თუ სიამის
ჩურჩული მისწყდა?
რად დაგავიწყდა წყნარი ლოცვა
ქალწულის ბაგეთ
და მოგონება დღეთა წარსულთ
რად დაგავიწყდა?



*-

როგორც აჩრდილნი - დაღალულნი დავდივართ ქვეყნად
და არემარე, თვით ცის სივრცე მოსილა ბნელით.
ცისა დასავალს გავცქერივართ... უკანასკნელად
დღე იქ გაგვიქრა და ახალ დღეს კი აღარ ველით...
ვის შეუძლია ბედნიერად რომ იგრძნოს თავი,
ან ჰაეროვან პეპლების გუნდს ვინ შეაჩერებს?
წუთი, რომელსაც სიხარულის ნაყოფი ჰქვია,
თავიანთ ფრთებქვეშ ბედნიერად ვის დააბერებს?
ახალგაზდაა მეტისმეტად კაცთა იმედი
და მოხუცია საიმისოდ ეგ ჩვენი გული.
ოჰ, იყვეს აგრე... ბედი სწერდა ალბათ ამ სტრიქონს,
ბედი უმიზნო ჩვენი ყოფნით განდიდებული.
და თუ წამება გაჩენილა კაცთ ჯოჯოხეთად,
მე მსურს ეს ხვედრი სევდიანი თან წავიყოლო;
ვიცი - ბოლო აქვს ქვეყანაზე ყოველგვარ სახეს,
მაგრამ წამებას, ჩემს წამებას კი არ აქვს ბოლო;
მე ვეძებ მასში თავისებურ ბედნიერებას,
იგი სავსეა ძლიერებით, ვით ცეცხლის ქურა...
რომ კვლავ შეეძლოს განმიახლოს ძლევის სიმღერა,
რაც სინამდვილემ წამართვა და გამინადგურა.



*უკანასკნელ  დღეს

სად არ ვძებნიდი უკანასკნელ დღეს,
დღეს სიცოცხლესთან დათხოვებისას...
მაგრამ ბინდ­ბუნდი ზეცას ფარავდა
და შავი ნისლი ბურავდა მიწას...

არსით არ სჩანდა ჩემი სიკვდილი,
მწუხარე იყო თვით ჩემი სული
და მას სწყუროდა თავდავიწყება
და არსად იყო ის დასასრული.

დღეს კი, როს შავი სახე სიკვდილის
შავბნელ უფსკრულში მიცდის და მიცდის,
მინდა ვიმღერო გამარჯვებისა,
მაგრამ მომწყინდა - არ ვიცი რისთვის.

რაც მოხდა, იგი ნისლს ეფარება,
ხსოვნა იდუმალ საზღვრებს შორდება,
არ განახლდება შავი დღის ძებნა
და სიცოცხლეც არ განმეორდება.



*მდინარის  პირზე

ზვირთები რბიან: მკაფიოდ ისმის
მათი დუდუნი მშვიდი და წყნარი,
ასე ისწრაფვის ჩვენი ცხოვრების
უმჩნევი წამი სხვადასხვაგვარი;
ზვირთები სივრცეს უერთდებიან,
ზღვის ნაპრალებში გააქვთ თარეში,
ასე ინთქმება ჩვენი ცხოვრება
საუკუნეთა სიმწუხარეში.
ვაი მას, ვისაც არ ასვენებდა
ქვეყნიურ ვნებათ და ფიქრთა გროვა,
ვისაც აქ სურდა ბედნიერება,
მაგრამ ნუგეში ვერსად იპოვა.
საუკუნეთა შორი გრეხილი
ზრახვათა იმათ გადაავიწყებს,
გადაავიწყებს, რომ ნირვანაში
სამაგიერო არარა მისცეს!



*ორი  პეპელა

პირველი

აცივდა, ნისლით შემოიბურა
ცად ატყორცნილი მთების კალთები,
ცრემლით აივსო სიცოცხლის სურა...
ზაფხული ჰქრება; აჰა, მეც ვკვდები!
აღარ დარჩება ჩემი ნასახი,
*ისევე წავალ, როგორც მოვფრინდი...
ოჰ, რა კარგია ისევ სიცოცხლე,
ტყე, მინდორ­ველი, საღამოს ბინდი.
და ნუთუ მართლა უკვალოდ ვქრები?
მახსოვს, შავი ზღვის პირად ვინმე ყრმა
მივიდა, წყალში ქვა გადისროლა
და მე მომესმა მისი სუსტი ხმა:
ოჰ, ასე ჰქრება ყოველი არსი,
ვითარცა ეს ქვა, ვით ეს პეპელა,
სწრაფ­უმიზნოა მათი სიკვდილი! -
სთქვა და უკანვე გაბრუნდა ნელა.

მეორე

მახსოვს, მეც მახსოვს... როცა ყრმამ წყალში
მწუხარე სიტყვით ქვა გაისროლა -
უკვალოდ როდი გაჰქრა იგი ქვა...
ზღვა შეკრთა, წყალმა დაიწყო თრთოლა,
რგოლი რგოლს მიჰყავს წყნარი ლივლივით,
დაჰყვა ზღვის სივრცეს დაუსრულებელს,
ნაპირს მიასკდა და გამობრუნდა,
ისევ დაადგა გზას უსაზღვროს, ვრცელს,
ეხლა არა სჩანს...

პირველი

ნუთუ სულ გაჰქრა?

მეორე

არა! ფერიამ მიამბო, რომა
წავა ზაფხული, არემიდამოს
შეაცვლევინებს ფერს შემოდგომა,
შემდეგ ზამთარის მთრთოლვარე ხელით
შეიფერება სული და გრძნობა,
წელიწადები წელიწადს შესცვლის,
შთამომავლობას - შთამომავლობა, -
მხოლოდ ის ღელვა, აწ უჩინარი
მუდამ იცოცხლებს და არ მოკვდება,
რადგან არ არის ხელის შემშლელი
მისთვის საზღვარი და დაბრკოლება!

პირველი

მაშ, ჩემი ყოფნაც ვარდ­ყვავილებზე
სულ არ ყოფილა ისე ამაო...
ვკვდები, მშვიდობით!

მეორე

მშვიდობით, დაო!

მოჰკვდა! ყვავილზე დაეცა მკვდარი,
ობოლი ნამი მიწას დავარდა,
აჰა, მახლობლად გაჩნდა ფუტკარი
და ყვავილს ფრთხილად გაუნავარდა,
იმის გულიდან აჰკრიფა მტვერი,
ნამი კი ალბობს და ალბობს მიწას,
ვინ იცის, იქნებ ზღაპარს უამბობს
კვალგადაუშლელ საუკუნისას.
წელიწადები წელიწადს შესცვლის
შთამომავლობას - შთამომავლობა...
ეჰ, მაგრამ სხვაა მაინც სიცოცხლე,
ვნებებს ხომ მარხავს მისი გაქრობა.



*მომაკვდავი

ნათესავები და მეგობრები
ჩემს სარეცელთან მოდის, გროვდება,
ყველა გრძნობს, თუ რა მწარე ღიმილით
სიკვდილის ჩრდილი მიახლოვდება.
მომიახლოვდი შენც, ჩემო კარგო,
ხელი შემახე ციური გრძნობით,
მსურს მხოლოდ ერთი რამ სიტყვა გითხრა,
უკანასკნელად გითხრა: მშვიდობით!
მე შენ სიყვარულს დიდი ხანია
მფარველ გენიად დავატარებდი,
არვის ვუმხელდი ჩემს საიდუმლოს,
უვნებ ნიავსაც არ ვაკარებდი.
მე არ ვიცოდი, შენსა გარეშე
რა იყო ღმერთი, რა იყო ზეცა,
მე ვლოცულობდი და შენზე ლოცვამ
ჟინი, სურვილი გამიორკეცა.
და ასე მიმაქვს ცივს სამარეში
ეს ჩემი გრძნობა გამოუთქმელი...
მომიახლოვდი, ჩემო ნუგეშო,
უკანასკნელად მომეცი ხელი.
უკანასკნელად მესმოდეს შენი
ზექვეყნიური, უკვდავი ხმები,
რომ თავზე მადგე განსვენების ჟამს
ვით ანგელოზი სულის მიმღები.
არ მჯერა, სული რომ გაიფანტოს
შენზე ლოცვაში აღმონაცენი,
ის თვით სიკვდილის შემდეგაც მაინც
სამარადისოდ შენია, შენი!



*მოგონება

ტყის ფართო გზაზე, მახსოვს, ეტლი მიგვაქროლებდა,
შენს სუნთქვას ვგრძნობდი ბედნიერი შენსა მახლობლად.
მე გიამბობდი ჩემს მრავალგვარ თავგადასავალს,
სიყმაწვილეზე გიამბობდი შთენილი ობლად.
საღამო იყო... მზე დასავლით ესვენებოდა,
ტყეს ედებოდა გამჭვირვალე და ლურჯი ბინდი,
ამ დროს ვიგრძენ, რომ შენ სრულიად ყურს არ მიგდებდი,
ეტლის სიღრმეში გადავემხვე და ავქვითინდი.
წამოვიწიე და მათრახი გადავკარ ცხენებს,
ელვის სისწრაფით გზას გაეკრა ბუქ­ბუქად მტვერი.
როგორ უგონოდ მივაფრენდი გზაზე ჩემს სევდას,
როგორ უგონოდ ტრიალებდა გარს ყველაფერი.
ტყე გზას გვიცლიდა და ბინდ­ბუნდში თვალს ვერ ვასწრებ­
დით,
ხეების გუნდი იქ, ეტლს უკან როგორ რჩებოდა,
ისე მწყუროდა ამ დროს ლტოლვა განუსაზღვრელი,
ისე მომნატრდა, რომ გზას ბოლო არ ჰქონებოდა.
და ერთადერთი ცის ღრუბელი ვრცელ უდაბნოში
მოხეტიალე, უთვისტომო, მიუსაფარი
თან მიგვყვებოდა განუყრელად, განუშორებლად,
მსუბუქი, როგორც განვლილ დღეთა შორი სიზმარი.
მეჩვენებოდა - თითქო ტყეში ვიღაც კვნესოდა
და მე ეგ კვნესა უსასოო გულში მწვდებოდა,
ცრემლი მდიოდა, რადგან ჩემი უკანასკნელი,
ჩემი მწუხარე სიყვარული მაგონდებოდა.



*დემონი

გაშლილ წალკოტში ნორჩ ყვავილის
მოწყვეტა მსურდა,
მაგრამ სერაფიმს ბედკრულისთვის
ესეც შეშურდა!
ყვავილს სინაზით კალთა თვისი
მან დააფარა
და უშფოთველი, გულწრფელობის
ცრემლი დაჰღვარა.
მწარე ღიმილით, გესლიანი,
მე მას განვშორდი
და შავს ქვესკნელში განწირულად
დავქროდი, ვძრწოდი!

ოჰ, ვის, ვის ესმის ჩემი კვნესა
და ტანჯვა სულის,
საუკუნეთა მსვლელობაში
გაცივებულის?
ადამიანო! ყოფნა შენი
კუბოდ იცვლება,
მე კი, უბედურს, თვით სიკვდილიც
არ მეღირსება!
უსიყვარულოდ, უმნიშვნელოდ
მიჰქრიან დღენი,
ოჰ, ვის, ვის ძალუძს განიცადოს
ტანჯვა ესდენი?



*წამი  შემოქმედებისა

მოხდება ხოლმე, ცა მიზიდავს
განუსაზღვრელი,
ვარსკვლავთა შორის, სხივთა ტბაში
არა მყავს ტოლი.
ვბრძანებ - ტყის შქერში გაჩუმდება
ნიავი ნელი,
ვიტყვი და თრთოლვად გადიქცევა
ვერხვის ფოთოლი.
მზე ჩემთვის ბრწყინავს და მეფე ვარ
ყოვლისმოქმედი,
არე­მიდამო ნეტარების
ცრემლით ივლება,
ჩემს ხელში არის მაშინ ჩემი
მძვინვარე ბედი,
ქვეყნად ყოველი არსის სული
მემორჩილება.
ეს მაშინ არის, როცა აზრი
მიჰქრის შორს, შორს, შორს!
და ლტოლვა გულში დაგუბული
ეძლევა შვებას,
ირგვლივ ვერ ვხედავ ჩემს თანაბარს
და ვისმეს ჩემს სწორს,
რომ ამგვარადვე ეძლეოდეს
ტკბილ­ნეტარებას...
ვხედავ, მიფრინავს იქ, სადღაცა,
ნისლი უსახო,
ვგრძნობ, რომ მის ტალღას, ერთხელ ჩემს მძლევს,
გააპობს მკერდი
და მზადა ვარ, რომ ველური ხმით
ყველას შევსძახო: -
დამიმორჩილდით... ყველაფერს ვქმნი...
ღმერთი ვარ, ღმერთი!



*წუთი

ჟამთა ცეცხლით განწმენდილი, ფრთასუბუქი, ფრთასათუთი
მოელვარე ცის კიდურში გამიტაცებს ხოლმე წუთი.
მავიწყდება ამ დროს ღმერთი, წუთს ვუმონებ გულის ძგერას,
რადგან ღმერთი ჩემშივეა და მევე ვქმნი ბედისწერას.
წუთი მაძლევს აღმაფრენას, მაგრამ წუთი თუ გამწირავს -
დამიმონებს, გულს გაგმირავს, ძირს ჩამითრევს და დამძირავს.
მიწიდანაც ტყვეყოფილი თვალს ვადევნებ ვარსკვლავთ რბენას
და მაშინაც წუთში ვეძებ საოცნებო აღმაფრენას.
და როდესაც მე ბედს ველი გრიგალივით მოგუგუნეს -
ლოდინშიაც წუთს მივყვები და მივყვები საუკუნეს!



*ვწყევლი  სიყვარულს!

ოჰ, ჩემს ვნებისგან დაცლილ სიცოცხლეს
რომ მოვლენოდი ათი წლის წინად,
ის მხოლოდ შენ ერთს, შენ დაგსახავდა
ოცნების მეფედ, მზიურ გვირგვინად!
მაშინ ალერსი ისე მწყუროდა,
ისე ველოდი ტკბილ თანაგრძნობას,
ისე ვათევდი უძილო ღამეს...
ეხლა კი ვწყევლი, ვწყევლი მე ტრფობას.
მან ამოაშრო გულის სიღრმიდან
აუხდენელი ოცნება ნაზი
და მთელ სიცოცხლეს სულით ობლობის
წითელ ზოლივით დაავლო ხაზი.
ეხლა რაღა ვარ? იმგვარი ტრფობა
არ შეუძლია არც სულს და არც გულს...
დაგაგვიანდა... ეხლა მე ვწყევლი
და ვწყევლი, ვწყევლი, ვწყევლი სიყვარულს!



*სად?

საით მივყევარ ჩემს მოწყენილ გზას,
სად ვპოებ შვებას მიუსაფარი?
რას მომცემს ისეთს მე საქართველო
და ან რას მისცემს მას ჩემი ქნარი?
არ ვიცი! მაგრამ უმიზნო დღეებს
ვითვლი და ვითვლი ყმაწვილურ ჟინით,
ყოველ დღეს გულის ტკივილით ვხვდები
და ვეთხოვები მწარე ქვითინით.

მარტოდმარტო ვარ... ვისაც ოცნება
ედემის ციურ ხატებათ სთვლიდა,
ვისაც სიყრმითვე მე თაყვანს ვსცემდი,
ყველა მომცილდა, ყველა წავიდა.
აუხდენელ ფიქრს ვინ არ იგონებს,
ძველ ოცნებებზე რომელი არ სწუხს?
ვწუხვარ, ვეძახი ჩემს სიყმაწვილეს,
მაგრამ არავინ იძლევა პასუხს!

საით მივყევარ ჩემს მოწყენილ გზას,
სად ვპოებ შვებას მიუსაფარი?
რას მომცემს ისეთს ჩემი სამშობლო
და ან რას მისცემს მას ჩემი ქნარი?
არ ვიცი... მაგრამ უმიზნობაში
ფიქრს ვერ ვაკავებ ცრემლად მონაქუხს...
ვწუხვარ... ვეძახი სიცოცხლის მიზანს,
მაგრამ არავინ იძლევა პასუხს...



*-

მალე ფერგადაშლილი
ამწვანდება ტყე­ველი,
გაიშლება ყვავილი,
სურნელების მფრქვეველი;
გაცოცხლდება დაფნარი,
მთის მწვერვალი, ტყის პირი
და დაივლის ნარნარი
გაზაფხულის ზეფირი.

წყნარი სევდა მეწვევა,
წამიღებს სიმთა ჟღერა;
ნისლით გამოერკვევა
ჩემი გულის სიმღერა.
ქვებს, ბალახებს დაატკბობს
ჰანგი თავისებური,
მკაცრი, მაგრამ ლამაზი,
ნაზი, მაგრამ ველური.

როდი მიყვარს გულისთქმა,
თუ ნაღველს არ ერევა,
ათას ხმაში ჩემი ხმა
ამ ხმამ განაცალკევა.
როდი მიყვარს გულისთქმა,
თუ გულმავე არ ჰპოვა,
ათას ხმაში ჩემი ხმა
ამ ხმამ განამარტოვა...



*შორეულს

ხალხი ირევა, ხალხი ფუსფუსებს...
დაღონებული მივდივარ ბრბოში...
ღრუბელთა შორის ისე წევს მთვარე,
როგორც ცხედარი ვერცხლის კუბოში
და კაცთა ქუხილს ეხმაურება
მიბნელებული ღამის სიცილი,
ღამის სიცილი დასცურავს ქვეყნად
ათეთრებული და მოვერცხლილი.
მგონია, თითქო ბრბოდან გამოვა
ლამაზი ქალი, ცისფერთვალება,
მე დამიძახებს და მომაბრუნებს,
რომ ვუთხრა სულის ქენჯნა­წვალება;
მწარე სიტყვებით ვუმღერებ მე მას
საუკუნეთგან შექმნილ სიმღერებს,
სხივნართ გვირგვინებს თავზე დავადგამ,
ვინც გულს მომიკლავს ან ამიძგერებს...
ვეტყვი - რომ ყველა მომბეზრდა ქვეყნად,
რომ დავიღალე მე ამ კუბოში,
რომ მას ველოდი და მუდამ ასე
დაღონებული ვვიდოდი ბრბოში...



* ავრორა

გაფერმკრთალდა სავსე მთვარე და გაყვითლდა შუქთა ცხრილი,
ცის გუმბათი მოვერცხლილი მე ზღვის სიღრმეს შევადარე.
ვარსკვლავთ გუნდი მოელვარე თრთის, ნელდება, ვით ღიმილი,
ფერმიხდილი, მოწყენილი, ნაზი, ფრთხილი, მგლოვიარე...
ნისლში მყოფი არემარე - ნანგრევების არის ჩრდილი,
არის სივრცე და დუმილი, მარტოობა არის მწარე,
ყოველი ხე და სამარე, ხევხუვებში მოფენილი,
არის უღვთოდ მოწყენილი.

ამოვდივარ!.. ღამის ნაკვთებს მალე გაჰკვეთს ჩემი ფრთები,
ბუნებაო, შენ ნუ კრთები, კაეშანი ნუ აგანთებს,
მთის მწვერვალო, მაგ შენ კალთებს ნუ ელტვიან იმედები,
მთავ, დაბლა ნუ იხედები, ნისლი უღელს ნუ დაგადებს.
ამოვდივარ! გულისნადებს ნუ წაგართმევს ღამის ხმები,
როს მომავლის მზის სხივები კანდელივით დაგქათქათებს...
მალე, მალე ველებს და მთებს ტიტანივით მოვევლები,
ვნების რკალად მოვედები მუდმივ თოვლით შემოსილ მთებს...



*მარტონი ვართ!

ოჰ, რა ტკბილად ეძინება ღამეს მდუმარს და ფერმიხდილს!
მარტონი ვართ, ჩემო კარგო, ყური უგდე ჩემს სუნთქვას ფრთხილს...
ველთა შორის გამოისმა ხმაურობა მშვიდი, წყნარი
და ყვავილებს ზედ დააკვდა მონავარდე ცელქი ქარი...
ჩუმად გეტყვი - მარტონი ვართ - მივლის ფიქრი ამაზრზენი,
მთელი გულით მე შენი ვარ... სამუდამოდ შენი, შენი...
შემიძლია დაგივიწყო? - მიპასუხე, ამიხსენი,
მთელი სულით მე შენი ვარ... სამუდამოდ შენი, შენი!



*ელეგია

წვიმის წვეთები დასცურავენ
ფანჯრის მინებზე,
ქარი ვედრებით კარებთან დგას: -
გამიღეთ კარი!
რა ადრე გაჰქრა გაზაფხულის
მზიანი ჩრდილი,
რა ადრე გაჰქრა ჩემი ყრმობა,
ჩემი სიზმარი!
დროო წყეულო, სად წარიღე
ჩემი ფიქრები,
დროო ბოროტო, სად დამარხე
ოცნება წყნარი?
მარქვი, ოჰ, გველო, რად დაგჭირდა
რომ მოგეწამლა
ყვავილოვანი სიყმაწვილე
და ჩემი ქნარი?
დაღონებული გავცქერივარ
ცისა დასავალს,
სადაც იშლება მოღუშული
ღრუბელთა ჯარი...
ქვითინებს ზეცა, ქვითინებენ
ცაცხვის ხეები
და გულმოკლული ქვითინებს და
ქვითინებს ქარი...
დამათრობელი - როგორც ჩემი
მოგონებები,
წინ მიდგას ღვინო, ლალისფერი
და ძველი ღვინო...
ვსვამ განუწყვეტლათ, ვსვამ, რომ დავთვრე
მოგონებებით,

რომ მეც საზარლად ვიქვითინო
და ვიქვითინო.
ოჰ, რად მომექცა ასე უღვთოდ
მე ჩემი ბედი,
რად დამიმსხვრია სიყმაწვილის
წრფელი სიამე...
სადაა ჩემი ყვავილები,
სადაა რწმენა?
ზეცავ, სასტიკო, მიპასუხე,
მითხარი რამე!



*ჭკნება...

ჭკნება, ყვითლდება საბრალო ბაღი,
ქარი უბერავს, ფოთლები ცვივა...
გამოურკვეველ მწუხარებაში
სული მიკვნესის და გული მტკივა!
ოჰ, მტკივა გული! ყვითელ ფოთლებით
კვალ­ბილიკები მიმოიფარა,
ფოთლები სცვივა ჩემს გატაცებას
და შემოდგომის მეფობს იარა...
რა ვქნა, რა ვუყო ამ მწუხარებას,
არც დღე, არც ღამე ის არ მშორდება
და ჩამჩურჩულებს: ამაოდ ელი,
ის არასდროს არ განმეორდება.
სიყმაწვილისა ნეტარი ფიქრი
გულში ამაოდ ისევ გიღვივა...
ამაოდ ელი, ამაოდ ელი!
ოჰ, გული კვნესის... ოჰ, გული მტკივა!



*გახსოვს?

გახსოვს, თიბათვის თეთრ ღამეებში,
ოდეს ნათელი მთვარის რძისფერი
გადავლებოდა ტბებს და ხშირ ტყეებს
და გამჭვირვალე იყო ეთერი?
რიონის ზვირთი როგორ არხევდა
ცის ელვარებას, გულში ჩანაქსოვს,
როგორ ვეკვროდით ერთმანეთს ვნებით...
წარსულო დროო... მითხარ, ხომ გახსოვს?

მე აღტაცებით ვმღეროდი მაშინ
და სიყმაწვილე თრთოდა ჩემს გულში,
მე ვივიწყებდი მთელ დედამიწას,
შენს ნაზ ალერსში, შენს ტკბილ ჩურჩულში...
წავიდა, გაჰქრა ჟამი ნეტარი...
ეხლა სიყვარულს გული აღარ გთხოვს...
არ გთხოვ არაფერს... მხოლოდ მითხარი,
ყველაფერი ეს ხომ ისევ გახსოვს?

სადა ხარ ეხლა? კვლავ მარტოდმარტო
რიონის პირზე ვდგევარ მოკლული.
ნაღველი სცურავს ჩემსა სახეზე
და მეკუმშება ტანჯვებით გული.
მწარე ღიმილით, უხმო ღიმილით
ვუახლოვდები, მაგრამ მშორდება
დრო - რომელსაც სულს ვერ დავავიწყებ,
დრო - რომელიც არ განმეორდება!



*შემოდგომის დღე

შემოდგომის დღე, შემოდგომის დღე,
დღე ნაღვლიანი, ღონემიხდილი,
როგორ ეკვრება ცას ბნელი ჩრდილი,
როგორ ირხევა გაძარცული ტყე...
შემოდგომის დღე, შემოდგომის დღე.

ცვივა და ცვივა ხეებს ფოთოლი,
გაყვითლებული, უდროოდ მჭკნარი,
დაბერავს რისხვით, დაბერავს ქარი,
გაყვითლდა მდელო, გაყვითლდა მოლი...
სცვივა და სცვივა ხეებს ფოთოლი.

სავსე ვარ რაღაც იდუმალ გრძნებით,
გამოუთქმელი მიტაცებს შვება!
რა არის იგი? ბედნიერებით
გამოწვეული უბედურება,
თუ უბედობა სიმწარე­ვნებით.

დამშვიდდი, გულო: შეგიყვარდება
ვინმე ამ ქვეყნად... დამშვიდდი, გულო,
წავა დღეები უსიხარულო,
ისევ აღდგება გამქრალი შვება,
ჩემო ოცნებავ და სიყვარულო!

წავიდა, გაჰქრა... ვერ შევეკითხე,
რისთვის გამშორდა, რისთვის წავიდა...
გამიქრა სულის ოცნება წმიდა,
ილულება მზე, იძარცვება ტყე...
შემოდგომის დღე, შემოდგომის დღე!



*-

იმ ნეტარ ღამეს, მშვიდს, იდუმალს, გამოუცნობელს,
ოდეს ცა მიწას მოუთხრობდა განვლილ სიამეს,
რა ნეტარებით გავცქეროდი მძინარე სოფელს,
რა ნეტარებით კვლავ ვიგონებ იმ ნეტარ ღამეს.
პირველი კოცნა... მთვარის შუქი... ხეების ჩრდილი,
მდინარის ოხვრა, ცელქი სიო, ჩურჩული წყნარი...
ოჰ, სად გაფრინდი... რად მომიკალ ყრმული ღიმილი,
იყავ კურთხეულ, ვინც წამართვი წრფელი სიზმარი.
იმ ნეტარ ღამეს, მშვიდს, იდუმალს, გამოუცნობელს
ვარსკვლავი ვარსკვლავს მოუთხრობდა განვლილ სიამეს.
რა ნეტარებით გავყურებდი მძინარე სოფელს
და როგორ ოხვრით აწ ვიგონებ იმ ნეტარ ღამეს.



*სიზმარი

შუაღამისას ჩემს სარეცელთან
ვიღაცა ალერსს მთხოვს, მევედრება,
თვალთაგან ცრემლი სცვივა და სცვივა,
განთიადისას კი მიდის, ჰქრება.
და მწუხარე ჟამს მარტოობისას
სული არ მშვიდობს, გული არ სცხრება,
თვალწინ იშლება მთელი წარსული
და დაკარგული ბედნიერება.
ვინა ხარ, ვინა, ჩემო სიზმარო,
უსიყვარულოდ ვდნები და ვკვდები, -
სევდით გავსძახი გამქრალ ოცნებას
და მწარედ, მწარედ ავქვითინდები...
გავაღებ სარკმელს, დაჰბერავს ქარი,
ნაზი პეპელა შემოფრინდება,
ჟინით ეცემა ჩემს სარეცელზე
და ისიც კვდება... უმიზნოდ კვდება.



*ბინდის  სტუმარი

ოჰ, გევედრები, ნუ შემიშფოთებ
ლოცვას მხურვალეს, ლოცვას პოეტურს...
შუაღამეა... მოვსთქვამ და ვგოდებ...
- შენთან ყოფნა მსურს... შენთან ყოფნა მსურს...
- ბინდი ღამისა გადაიშალა,
განთიადია... მე ვიტანჯები...
სად მიგაქვს სუნთქვა... სად მიგაქვს ძალა?
- შენთან დავრჩები... შენთან დავრჩები!
- ნაზი, წარმტაცი და მიმზიდველი
ახალი მხარე, ახალი ბინა,
ჯადოთა მხარე შიშველ­ტიტველი
მე მარტოობამ შემამჩნევინა.
წყეულ იყავ შენ... შენს სუნთქვას ძლიერს
გრძნობამ წუთები გადაატანა,
რას შთამისახავ ახალს, ზეციერს?
- იყავ დემონი, იყავ სატანა!
- მაგრამ შენ ვინ ხარ? დიდების სახე
თუ უკვდავების ნაზი სამოსი?
სევდა ხარ ღამის თუ სივაგლახე,
თუ სიცივე ხარ სასაფლაოსი?
ოჰ, ნეტავი მეც გამაგებინა,
რას მიმზადებენ ჟამნი და დრონი...
ოჰ, მიპასუხე, ვინა ხარ, ვინა?..
- იყავ სატანა, იყავ დემონი!



*ლაურა

სონეტი

ჟამსა სევდისას, მარტოობის ჟამსა მწუხარეს,
ოდეს არსაით თანაგრძნობის ხმა არ მომესმის,
მე კვლავ ვოცნებობ ლაურაზე, იმ ლაურაზე,
რომელმაც სხივით გააშუქა სიცოცხლე მგოსნის.
სიყმაწვილიდან ვზრდიდი გულში მე იმის სახეს,
თავს ვევლებოდი ტკბილ ოცნებას, როგორც ფარვანა
და როს პეტრარკას ნაზ სონეტებს ვიზეპირებდი,
ჩემთვის ლაურა იყო შორი, უცხო ქვეყანა:

მე არ მინახავს მისი სახე ჩემს სამშობლოში
და ვერცა ვნახავ ვერასოდეს ლაურას სახეს,
ასე უმიზნოდ, უალერსოდ სულს დავლევ ბრბოში,
ასე მოვკვდები ჩემს საყვარელ საქართველოში,
ისე დამიგებს მე სიკვდილი აუცლელ მახეს,
რომ ვერ ვიხილავ ვერასოდეს ლაურას სახეს.



*ბედს იქით!

დავხუჭე თვალი, გულის სიღრმეში
რომ დამენახა რამე ნათელი
და მოვიგონე ნეტარნი დღენი
და გაზაფხული უკანასკნელი.
რა ადრე მოჰკვდა, რა ადრე მოჰკვდა!
ეხლა ღამეა... ქვითინებს ქარი,
რომ გამახსენოს ტკბილი წარსული
და მოგონების სახე ნეტარი,
მაგრამ ვის ველი, ან რად ვღონდები,
განა არა მაქვს წინ მომავალი?
რად ჩავიგონო გზის უმიზნობა,
რად ავარიდო სიცოცხლეს თვალი?
ვის შევუშინდე? რას შევუშინდე?
დავიწყებული სად არის ჩრდილი?
დაბრკოლებები? - უამისოდ ხომ
არც გმირობას აქვს ქვეყნად ადგილი!
წავალ, გავყვები ამ სევდიან გზას,
ზღვათა ქუხილით, წყალთა ლიკლიკით...
და დავამკვიდრებ დაღლილ სიცოცხლეს
შორს, სხვა ედემში! შორს, ჩემს ბედს იქით!



*-

ოჰ, ნუ იფიქრებ, რომ მოკვდა გული,
რომ სულ დავმარხე ოცნება წრფელი,
განადგურების სევდიან გზაზე
ბევრი რამე მაქვს ხელუხლებელი.

ველი, ვიბრძოლებ... მე ამ ყვავილებს
ვატარებ - სანამ მექნება ძალი,
რომ არ შეეხოს მას სინამდვილის
ძალა შავბნელი, ხელი მუხთალი.

და მუდამ გულში გავზრდი იმ იმედს,
რომ სადღაც არის ისეთი მხარე,
სადაც ედემი ყვავის და სადაც
ვეღარც ჩაწვდება ბნელი სამარე.

წინ მელის ბედი... რაც იყო, იყო...
ის წარსულია განუკურნელი...
ხელუხლებელი კიდევ ბევრი მაქვს
და კიდევ დამრჩა ოცნება წრფელი.



*ერთმა  წუთმა

გზაჯვარედინზე შავი დემონი
წინ გადამიდგა მე ქალის სახით...
ოჰ, მებრალები, - მან მითხრა, - რადგან
გზას ვერ გააპობ ვაი­ვაგლახით!
ბედნიერება არ არის ქვეყნად,
ბედნიერებას პოეტები ქმნით,
გამოგიქროლებთ ტკბილი ოცნება,
დაგწვავთ, დაგათრობთ... ისიც ცოტა ხნით.
იყავი ჩემთან, იყავ უგონო!
ალერსით დაგწვავ, წამომყე, წამო,
თუ ერთი წუთით მოგმადლებ შვებას,
მთელ სიცოცხლეში უნდა ეწამო!
ჩამჩურჩულებდა ეგ ნეტარი ხმა,
ხმა ეგ ცბიერი, ხმა მომხიბლავი,
ციურმა შვებამ გამომიქროლა,
ოცნების ტალღებს მივეცი ნავი!
დაუფიქრებლად ამ ერთმა წუთმა
ტკბილი ღიმი და ნაზ ფიქრთა ბინა,
მთელი იმედი და მომავალი
სამარადისოდ დამაკარგვინა!



*-

გული სწუხს და სწუხს... გარედ სწვიმს და სწვიმს,
ცას ტყვიისფერი ღრუბელი მოსავს,
ტყე გაიძარცვა და მის კალთებზე
ფრთხილი გველივით ნისლი მიცოცავს.
სწუხს არემარე, კვნესის მიდამო,
ხმაჩაწყვეტილათ ზუზუნებს ქარი...
და მის ქვითინში მე ჩემის ყრმობის
აუხდენელი მესმის ზღაპარი.
გაჰქრა ზაფხული... წავიდა ის დღე,
როს მეორე დღეს შვებით ვხვდებოდი,
მე ყვავილები მესიზმრებოდა
და მე ყვავილებს ვესიზმრებოდი.
ეხლა კი ბნელი შემოდგომის დღე
ვერ განაახლებს მზის ელვა­ციმციმს,
დასჭკნა ყვავილთა ნარნარი გროვა...
გული სწუხს და სწუხს... გარედ წვიმს და წვიმს.



*დახუჭული  თვალები

ტბა, ლერწამით შემოსილი,
გამჭვირვალე - როგორც მინა,
თეთრი თოვლით დაიფარა,
უნუგეშოდ გაიყინა.
ეგ თვალებიც, ჩემო კარგო,
წამწამთ გუნდში ჩაიმალა,
სამუდამოდ დაიხუჭა,
როცა სევდით დაიღალა.

გაზაფხული მალე მოვა,
აენთება სხივი მწველი,
ტბაზე გედი აცურდება
ამაყი და უზრუნველი.
მაგრამ თვალებს, ჩემს მკვლელ თვალებს
ვინ ჩააბნევს სიცოცხლის ძაფს?
გლოვით თავი დაუხრია
შენს საფლავზე ობოლ კანაფს...

ცამ ტბას ცრემლი დააფრქვია,
ზამთრის სუსხმა სხივი მოჰკლა,
მე თვალები დაგიხუჭე,
ცამ საფლავი დაგიორთქლა.



*-

მე ვუკვირდები ამ უძირო ზღვას,
ამ დამშვიდებულს, იდუმალ მხარეს:
რას მიმზადებს ის, დამწველ კაეშანს
თუ ნეტარების სხივებს ელვარეს?
არ ვიცი, არა! მხოლოდ როდესაც
ბედის გრიგალი მიახლოვდება,
ჩემში უსაზღვრო აღტაცებას ვგრძნობ
და მთელ სხეულში ძალა გროვდება...
გროვდება, როგორც ერთ კალაპოტში
მთებში დაფანტულ ნაკადულთ გროვა
და მიდის ის წინ, მიდის უშიშრად,
არ დაკარგავს მას, რაც მოიპოვა...
და როდესაც ზღვას უახლოვდება,
ამ დამშვიდებულს, იდუმალ მხარეს,
კიდევ არ იცის, ზღვა რას უმზადებს,
ბედნიერებას თუ სიმწუხარეს.



*ახალი  წელი

სცენა ფაუსტიდან

...და კვლავ იწყება ახალი წელი
და ისე როგორც ძველი, თავდება;
დღე მომავალი, დღე ხვალინდელი
გუშინდელ დღისგან არ განსხვავდება.
ირგვლივ კაცთ სახე დაღონებული
ხვალინდელ დღესაც არ გაშორდება,
მოწყენილობა და წუთების თვლა -
ხვალაც იგივე განმეორდება.
ძლივს შესამჩნევი სხვადასხვაობა
ვერ შეცვლის ერთ მთელ არარაობას...
აი, ცხოვრება! მე მასში ვრაცხდი
ერთ განუსაზღვრელ სანახაობას;
ვრცელ ასპარეზად მიმაჩნდა იგი,
მოქმედებისთვის ფართე და სრული,
ნამდვილად... იგი ბილიკი არის
ვიწრო, ეკლებით შემოსაზღვრული.
მე მჯეროდა, რომ ბედნიერება
სუფევს კაცთათვის გაჩენილ დღეში
და ნამდვილად კი ბედნიერ დღეებს
სულ ათს თუ დავთვლი ჩემს სიცოცხლეში.
მე მჯეროდა, რომ შვება სუფევდა
უჩინრად სადმე: ქვეყნად თუ ცაში,
ნამდვილად იგი არსად არ სუფევს,
არც ცის სივრცეში, არც ქვეყანაში.
დავასამარეთ ფუჭი ოცნება,
მოწყენილობა დარჩა უცვლელი...
ძლივს ძველი წელი საფლავს მივეცით,
მაგრამ კვლავ მოდის მსგავსივე წელი!



*-

მარტოობის ჟამს, ჟამს მწუხარე განდეგილობის
მეწვევა ჩემი იდუმალი მეორე სახე...
გამოუცნობი წრფელი ჟინით ვდგევართ პირისპირ,
იგი ძლიერი - მე კი სუსტი და მოცახცახე.
თვალწინ მეშლება განვლილთა დღეთ მწუხარე რიგი
და უნაყოფო ჩემსა ბრძოლას მაგონებს იგი,
ჩემს სიყმაწვილეს და დაკარგვას რწმენის, სიმტკიცის,
არარაობას სიცოცხლისას თვალწინ გადმიშლის...
* 

*რისთვის? ვინ იცის!

და მსურს მე ამ დროს, მსურს უსაზღვრო თავისუფლება,
რომ ჩემს მახლობლად არ სუფევდეს წამების ღმერთი,
მსურს არ დამდევდეს იდუმალი სახე მხილების
და ვიყო ერთი - ყველგან, მუდამ მსურს ვიყო ერთი.



*-

მყუდრო ნაპირზე, სადაც ზღვის წინწკლებს
ათამაშებდა სუნთქვა სიოსი,
აღფრთოვანებულ ფიქრებში იდგა
ყრმა მეოცნებე - ყრმა ჰენიოსი.
და მას ზღვის ტალღა ეუბნებოდა:
ოჰ, რისთვისა ხარ ეგრე თავხედი,
რომ ფიქრობ, თითქო გასცილდი საზღვარს,
რასაც კაცთათვის ამყარებს ბედი?
ყრმა კი ამაყად უპასუხებდა:
საიდან იცნობს ეგ გულცივობა,
თუ რა ძალაა შემოქმედისთვის
საკუთარ ძლიერ სიმღერის გრძნობა!
ტალღა კვირობდა: რა შობს ამ გრძნობას,
უცნაურ ძალს რომ ესაბამება?
მაგრამ ყრმა ისევ უპასუხებდა:
ამგვარ გრძნობას ჰქმნის მხოლოდ წამება!



*-

მე დავიბადე განთიადისას,
როცა მთის წვერზე დილა მაისის
თვალებს ახელდა... და ნაზი იყო
ელვა­ელფერი მტრედისფერ სივრცის...

შემოდგომაზე, მახსოვს, ვიბრძოდი,
ცხარედ ვიბრძოდი ყმაწვილურ ჟინით,
მაგრამ დაცინვით მომიკლეს რწმენა
და ძირს დავემხვე კვნესა­ქვითინით.

ვცხოვრობდი ზამთრის ყინვა­ქარბუქში,
ხსოვნა არ იყო ჩემში ზაფხულის
და ნელა­ნელა მიჭკნობდა დღეებს
სიცივე სულის, სიცივე გულის.

დღეს კი, როდესაც შავი ბურუსი
მისპობს და მიკლავს ოცნების კუთხეს,
ჩემს გაჩენის დღეს ვწყევლი იდუმალს
და ვლოცავ ყოფნის აღსასრულის დღეს.

ბნელი ღამეა... მალე ინათებს...
ჩქარა, სიკვდილო, ოჰ, გევედრები...
გადმომივლინე ტკბილი ოცნება,
გადამაფარე შავბნელი ფრთები!



*თვალები

შენს ცისფერ თვალებს როცა შევხედავ,
უსაზღვრო სევდას მე ვამჩნევ მათში...
და ფიქრი ფიქრზე თითქო სცურავენ
უსიტყვო ტბაში, უხმო კამათში.
და ხშირად მინდა გკითხო, თუ რისთვის
ასე სასტიკად გექცევა ბედი,
რისთვის წაგართვა სპეტაკი რწმენა,
რისთვის მოგიკლა ნორჩი იმედი.
მაგრამ, როდესაც წარმომიდგება,
რომ კაეშნისთვის სიტყვა არ არის -
მე მხოლოდ გიცქერ, გიცქერ და ვწუხვარ,
ჩუმად მიმონებს დარდი სამარის.
ასე ორ გულში ერთი ნაღველი
გაუნელებლად იწვის და იწვის,
ასე იტანჯვის ორი არსება
და ვერრა უთქვამთ ერთმანეთისთვის.



*ბედნიერება

რა უშავს იმას, ვისაც არრა აქვს
და არც დაეძებს ამ ქვეყნად რამეს,
ვინც გზას უკაფავს უკვდავი სულის
თავისუფლებას და სითამამეს,
სხვისადმი შური ვინც გულს ჩაიკლა,
ვინც სავალი გზა გააფართოვა,
არ იცის, რაა გაუბედავათ
დასამარებულ ფიქრების გროვა;
ვინაც არ იცის დანაშაული,
მოთმენით იტანს დაცინვას, გმობას
და იარაღად ხმარობს მწარე დროს
მხოლოდ სიმშვიდეს და გულცივობას.
რა უშავს იმას, ვინც მტერთა შორის
თავმდაბალია და უწყინარი,
ვინც მოუსვენარ და მქუხარ ბრბოში
თავს შეიფარებს მშვიდი და წყნარი.
ვისაც არ ხიბლავს არც ეს ქვეყანა,
არც ის სოფელი, არც მძლავრი ვნება,
ვისთვისაც საგანს არრა შეადგენს
და არც არავის ემორჩილება,
ვინც იჭვებისგან თავისუფლდება,
ბრძოლას არ იწვევს წუთიერ დღეში
და ასე წყნარად განისვენებს ის
მარადისობის უფსკრულ­სიღრმეში.



*ფანტაზია

რომ მომცა ფრთები, ავფრინდებოდი,
გადავცდებოდი მე ბედის საზღვარს,
თავისუფლებას მივანიჭებდი
ფიქრთა ღელვას და გრძნობათ ნიაღვარს...
ზღვის ქარიშხალთან მძვინვარე ტალღებს
შევებმებოდი თვალდახუჭული,
რომ მომესმინა, თუ როგორ ისმის
უმიზნო ხმაში ვნების ჩურჩული.
მწვანე მანტიით შემოსუდრულ მთებს,
სადაც ძილს აფრთხობს ნიავის ფრენა,
მივაშურებდი მე ბრძოლის შემდეგ,
დაღალულ სულს რომ იქ მოესვენა.
შუადღის სიცხით, ტირიფთა ჩრდილქვეშ
გამიტაცებდა ოცნებათ ზოლი
და მოვისმენდი, თუ ჩუმად როგორ
ესაუბრება ფოთოლს ფოთოლი.



*-

არასდროს ისე არ მენატრება
თავისუფლება, ვით გაზაფხულზე,
როცა ბუნება ახმაურდება
დედამიწისა გაყინულ გულზე.
როცა მიდამო ვარდ­ყვავილებით
ლურჯ ხავერდივით მოიქარგება,
როცა ბულბულის ხმები რაკრაკით
ბუჩქნარს ედება და იკარგება...
ვიღაც მეძახის სიცოცხლისაკენ
სიკვდილის გზაზე თრთოლვით მიმავალს,
ვაგლახ! ვერავის ირგვლივ ვერ ვხედავ
და ისევ ცრემლი მახუჭვინებს თვალს...



*-

სთვლემს ტყის ნაპირი თავჩაქინდრული,
უხმო ალერსით ეკვრის ტოტი ტოტს...
დასძინებია ალერსიან ბაღს,
დასძინებია სევდიან წალკოტს...
ვარსკვლავიანი შვაღამე ბრწყინავს,
შვაღამე იწვის... დნება ნელ­ნელა.
მოგონებათა ელვარებს სარკე,
მაგრამ ჩემს გულში ბნელა და ბნელა...
ვეძახი სულს და ხმას არვინ მაძლევს,
უხმო ალერსში ეკვრის ტოტი ტოტს...
დასძინებია ალერსიან ბაღს,
დასძინებია სევდიან წალკოტს...



*ორი ზარი

ღამით მივედი სასაფლაოზე
და ვინახულე ძველი ტაძარი,
ფრთხილად ავედი ძველ სამრეკლოზე,
ფრთხილად დავრეკე მთვლემარე ზარი...
მსურდა, რომ ყველას გაღვიძებოდა,
ვისაც სძინავდა ცივ სამარეში,
ვინაც მიყვარდა ან პატივს ვცემდი
ჩემს განუსაზღვრელ სიმწუხარეში;
რომელთაც სწამდათ ქვეყნად სიცოცხლე
და დღეს საფლავის ფარავდათ ლოდი,
მათ მოვუხმობდი სასოწარკვეთით,
ზარის მწარე ხმით მათ ვეძახოდი...

და ქვესკნელიდან თითქო ამავ დროს
მიცვალებულთა რეკავდა ზარი
და ეძახოდა მათ, ვინც აქ დარჩათ,
მათ, რომელთ სწამდათ ყოფნის ზღაპარი.
კუბოს ფიცრებზე ძვლების რახუნით,
მკვდართა გუგუნით თრთოდა ქვესკნელი,
შეერევოდა ცოცხალთ ძახილი
და მკვდართა მოთქმა უკანასკნელი.
და შუაში კი სიცალიერედ
ჩაბნელებული უფსკრული შავი
ბნელი თვალივით იცქირებოდა,
სამარადჟამოდ დაუნახავი...

და ორი ზარი საბედისწერო,
ერთმანეთისთვის მიუწდომელი,
დაცინვა იყო, ვით ორი სული,
ვით ის ქვეყანა და ეს სოფელი...

და დიდხანს, დიდხანს ვისმენდი გუგუნს,
და დიდხანს, დიდხანს ზარი ჰგოდებდა...
მაგრამ ამაოდ მოვუწოდებდი
მათ, ვინც ამაოდ მიმიწოდებდა...



*გემზე

ლურჯ მთების ზოლი ლურჯ ცის სივრცეში
შორს, უსაზღვროდ შორს მიიკლაკნება,
ლურჯ ოკეანეს ლურჯი ტალღები
ლურჯ ტყიან ნაპირს აქცევს, აკვდება.
შორს იალქანი მოსჩანს მცურავი,
ლაღად გაშლილი, ვით გედის ფრთები,
და დაუცხრომლად ატოკებს ამ ფრთებს
ხან ქარიშხალი, ხან ზღვის ზვირთები.
გემს კი ზღვის სუნთქვა გახშირებული
ხან დაუშვებს ძირს, ხან ასწევს მაღლა,
მაგრამ რა არის გემისთვის შიში,
რა არის ბრძოლა, რა არის დაღლა?
იგი ვერც წარსულს გამოაბრუნებს
და ვერც მომავალს ვერ მიეწევა...
მისთვის ერთია ზღვაზე სრიალი
და ზღვის ტალღებზე ნაფოტად ქცევა.
ლურჯ მთების ზოლი ლურჯ ცის სივრცეში
შორს, უსაზღვროდ შორს მიიკლაკნება,
ლურჯ ოკეანეს ლურჯი ტალღები
გემს ეხლება და ვაებით სკდება...



*პოეტი

ვნახე მგოსანი ზღვის პირად მდგარი...
ტალღა ტალღაზე თრთოდა, დგებოდა,
სტიქიის ბრძოლა დაუდეგარი
მგოსნის თვალებში იხატებოდა.
გრგვინვა­ქუხილით ზღვის ზედაპირი
ეხეთქებოდა ნაპირთა კლდეებს
და ზღვისა ქაფი ისე წარმტაცად
ემწკრივებოდა ჭავლს და კიდეებს.
ვნახე და თვალწინ დამიდგა შორი
ჭაობში მყოფი ბრბო დაუმცხრალი,
ზეგარდმო ნათლით მოსილ პოეტად
ვის არ ხედავდა იმისი თვალი.
მან ჯერ არ იცის, რომ ზღვის კიდეზე
დროს უცდის მგოსნის გული ნამდვილი,
რომ თავის სიტყვით უკანასკნელით
ღრმა სევდაში მყოფთ დაუფრთხოს ძილი...
მოვა... მქუხარე, მაგრამ ნაზ სიტყვით
ძალას აღუძრავს თავდახრილ მონებს...
და დავიწყებულს, მაგრამ ნამდვილ ხმებს
კვლავ გაახსენებს, კვლავ მოაგონებს...



*-

დაღლილ წამწამთ ქვეშ გამოხედვას უდაბნოსებურს,
რაც დასრიალებს უმიზნობით ხანდახან ქალში,
შეუბოჭნია მოძრაობა მთელის ქვეყნისა,
მთელი ქვეყანა გახვეულა ქალის დალალში.

ჩემი ცხოვრება, ვით სნეული დაუმარხველი
წარსულისაგან სწყევლის, სწყევლის ამ ფერმკრთალ სახეს,
ის ვერ განშორდა განმყინვებელ, მკვლელ თვალთა ცქერას,
ვერ განერიდა თმას მთრთოლავსა და მოცახცახეს.

სიზმართა რგოლში ჯადო მკაცრი ტანჯვა­წამების
მაჩვენებს ხოლმე სახეს მწარეს და სახეს ველურს.
სიზმართა რგოლში მე ვიგონებ ჩემს დამმონებელს,
დაღლილ წამწამთ ქვეშ გამოხედვას უდაბნოსებურს.



*-

ხანდახან მშფოთარ ქალაქის ხმაში,
გრგვინვა­ქუხილში, კვნესა­წუხილში
ფრთხილად მოისმის ბულბულის სტვენა,
ნაზად, ნარნარად, ისე ვით ძილში.

ხანდახან მტვრიან ქალაქის ქუჩებს,
როცა ქვითინებს და კვნესის ყველა,
როგორც ჩვენება გასაკვირველი,
ფრთხილად აყვება თეთრი პეპელა.

ასე, ნუგეშო, ჩემს მშფოთარ ყოფნას
შენ მოუვლინე სხივი პირველი,
როგორც სიმღერა მოულოდნელი,
როგორც პეპელა გასაკვირველი.



*ჯვარი

გატყდება ნავი მშფოთარე ზღვაზე,
ატყდება კვნესა­ოხვრა საზარი
და ამ დროს, როგორც ლანდი, ჩვენება,
შორს გამოჩნდება დამხსნელი ჯვარი...
წინ, მეზღვაურო! თუ იგი ჯვარი
მართლა დამხსნელი არ არის შენთვის,
მასზე წამებას და მწარე ჯვარცმას
მაინც იპოვი მუდამ, ყოველთვის.

ასე ხანდახან ცხოვრების ზღვაზე
რაღაც სპეტაკი, უცხო შვენება
ქარიშხლიან და ბობოქარ ღამეს
თეთრი ლანდივით მოგეჩვენება...
წაჰყე, მგოსანო... თუ იგი ტრფობა
მართლა დამხსნელი არაა შენთვის,
მშვენიერ ტანჯვას და ვნების წამებს
მაინც იპოვი მუდამ, ყოველთვის.



*რომანსი

პოემიდან

ცელქი ნაკადი
ნორჩ ყვავილს მკერდს ბანს,
კრებს ცის ლაჟვარდი
ფიქრთა შადრევანს.
ორი ვართ ველად...
ტოკავს ბუჩქნარი
და მიმზიდველად
გვცემს ვნების ქარი.

ოდეს სიო მთის
არხევს შენს დალალს -
სთქვი, სევდა რისთვის
დაგციმციმებს თვალს?
სცოცხლობ და სხვებში
ვერ ვპოვებ შენს ცალს,
მოჰკვდები - მკერდში
ჩავიგებ ხანჯალს.

მტანჯავდა სევდა
დამწველ­მდაგველი,
ნაღველი მლევდა,
მწარე ნაღველი.
აწ ამოგვიღონ
გრძნობა თანდათან...
რაც სურთ, ის გვიყონ...
რაც სურთ, ისა სთქვან!



*უსიყვარულოდ

უსიყვარულოდ
მზე არ სუფევს ცის კამარაზე,
სიო არ დაჰქრის, ტყე არ კრთება
სასიხარულოდ...
უსიყვარულოდ არ არსებობს
არც სილამაზე,
არც უკვდავება არ არსებობს
უსიყვარულოდ.

მაგრამ სულ სხვაა სიყვარული
უკანასკნელი,
როგორც ყვავილი შემოდგომის
ხშირად პირველს სჯობს,
იგი არ უხმობს ქარიშხლიან,
უმიზნო ვნებებს,
არც ყმაწვილურ ჟინს, არც ველურ ხმებს
იგი არ უხმობს...

და შემოდგომის სიცივეში
ველად გაზრდილი,
ის გაზაფხულის ნაზ ყვავილებს
სულაც არა ჰგავს...
სიოს მაგივრად ქარიშხალი
ეალერსება
და ვნების ნაცვლად უხმო ალერსს
გარემოუცავს.

და ჭკნება, ჭკნება სიყვარული
უკანასკნელი,
ჭკნება მწუხარედ, ნაზად, მაგრამ
უსიხარულოდ.

და არ არსებობს ქვეყანაზე
თვით უკვდავება,
თვით უკვდავებაც არ არსებობს
უსიყვარულოდ!



*ჰორიზონტიდან ზენიტამდე

ჰორიზონტიდან
ზენიტამდე მხოლოდ ვარდებით,
წითელ ვარდებით
შენი კვალი დაიფარება...
გზას, სევდიან გზას
მოვხიბლავთ და შევუყვარდებით,
ჩემი სიცოცხლე, ჩემი ქნარი
თუ გეყვარება!

ჰორიზონტიდან
ზენიტამდე შენს წარმტაც სახელს
ყოველი სული და სიცოცხლე
გაიმეორებს,
მყინვარი დახრის შუბლს ამაყს და
ფიქრთ გამომსახველს,
შენის სახელით ამოსჭედავს
მთებსა და გორებს.

ჰორიზონტიდან
ზენიტამდე ღრუბელთა გუნდი
ძირს დაეშვება, ლბილ საწოლად
რომ გაგეშალოს...
მე იალქანად გადვიქცევი,
ოღონდ დაბრუნდი...
ცეცხლს ნუ მისცემ სულს,
რომ იწვალოს და ივალალოს!

ჰორიზონტიდან
ზენიტამდე ალვის მწერვალებს
წაუჩურჩულებს შენსა სახელს
ზღვის ნიავ­ქარი
და ის სახელი დასწვავს ზეცის
მიბნედილ თვალებს...

ოღონდ დაბრუნდი... ოჰ, დაბრუნდი
და სთქვი ზღაპარი!

ჰორიზონტიდან
ზენიტამდე მნათობთა კვალი
შენს ლამაზ ფეხთა საბილიკოდ
გადიჯაჭვება...
ოღონდ მასმინე კვლავ შენი ხმა
წყლულთა დამცხრობი,
ოღონდ მაღირსე შენი ნახვით
ის ტკბილი შვება.



*ოჰ, როგორ მსურდა!

ოჰ, როგორ მსურდა, რომ სიყვარული,
საბედისწეროდ ჩვენს გულში ზრდილი,
ისე მომეწყო, რომ არ აგცლოდა
ბედნიერების წმიდა ღიმილი.
რომ ია­ვარდით დაგებულ გზაზე
აღმენთო შენი ოცნება ტკბილი,
მაგრამ არსად სჩნდა ბედნიერება,
არ მოგეკარა სახეს ღიმილი.
რა მოგანიჭა შენ ჩემმა ტრფობამ?
მხოლოდ წამება, ვაება, გლოვა...
შენმა ოცნებამ ის, ვინაც გსურდა,
ჩემში ვერ ნახა, ჩემში ვერ ჰპოვა!
ამაოდ ღვრიდი შუაღამისას
ცრემლებს, რომელთაც არა აქვს ფასი,
ამაოდ გსურდა, რომ დაგეცალა
ბედნიერების, სიწმიდის თასი.
ამაოდ ფიქრებს მოუწოდებდი,
ფიქრი ხომ მაინც გაგინადგურდა...
ამაოდ თრთოდი... ამაოდ კვნესდი...
მე ის არა ვარ, ვინაც შენ გსურდა!
მაგრამ ნუ სწუხხარ! შენი მგოსანი
ეხლა იმ ბნელ გზით არა, არ მიდის,
თავის შეცდომებს და მწარე ცოდვებს
მწარე ცრემლითვე გამოისყიდის!



*-

მთვარე მთის ხრიოკს ამოეფარა,
სიცხე მინელდა, მტვერს მიეძინა.
მეურმე მღერის და მოგონებათ
აჩრდილს სურს მისცეს ტრფობათა ბინა.
შორს ბაღი მოსჩანს, მოსჩანს ჯეჯილი
და ისევ ბაღი, ისევ მთის ქარი,
მე ვდგევარ, როგორც ტყვე უცხოეთში,
როგორც სიზმარში უცხო სიზმარი.
როგორც სიზმარი დავიწყებული,
თრთის და კანკალებს ცაზე ვარსკვლავი,
მე კი კაეშნის მხარეში მიწვევს
სევდით მოცული ოცნება შავი.



*-

ის ჩამომშორდა, როგორც სიზმარი
აუხდენელი და მომხიბლავი,
არ ვიცი, საით წაჰყვა ზღვის ტალღებს,
სად შეაჩერა დაღლილი ნავი.

მაშინ ცას უფრო სხვა ფერი ჰქონდა,
სხვაგვარის ღელვით ღელავდა ველი,
მაისი იყო, მთას მოჰხვეოდა
ნაზ გაზაფხულის მთრთოლვარე ხელი.

მაგრამ ის მოვა - შემოდგომისას
მოვა დაღლილი და ფერმიხდილი,
ოჰ, რა მწუხარე ღამე იქნება,
ვეღარ აღსდგება წარსულის ჩრდილი.

მაშინ მე ვეტყვი, რომ მოჰკვდა გული,
რომ სიზმარივით გაჰქრა ყოველი,
რომ ჩემს წარსულში არ ვეძებ ახალს
და სიყვარულშიც ხსნას არ მოველი!



*მუსიკა

გუშინ, როცა არემარეს შუქს აფრქვევდა მთვარე ციდან,
მე მომწყინდა... მე სარკმელი გამოვაღე და სარკმლიდან
წკრიალა ხმა შემოიჭრა, ვით ღრუბლიდან მთვარის შუქი
და ჰანგებად დაიღვარა, ვით სურნელი, ვით ქარბუქი.
ღამის თრთოლვა იდუმალი გარინდებით ამ დროს სთვლემდა
და ნაზი ხმა მის სივრცეში ლივლივებდა, ლივლივებდა!
თითქო ორთქლად ეფრქვეოდა არემარეს ეს ცის ხმები
და სცურავდენ ამ ლურჯ ორთქლში ვარსკვლავები, ყვავილები!
მაგრამ ჰანგი გაიზარდა და თანდათან შეიცვალა,
ახმაურდა მასში გრგვინვა და სტიქიის რაღაც ძალა,
ამ დროს თვალწინ იშლებოდა ჯურღმულები და ხევები,
იმედთა და რწმენის ზღვაზე მოცურავე ნამსხვრევები.
ჰანგთ ნაკადში ინთქმებოდა კაცთა გული, კაცთა თვალი,
იყო რაღაც საშინელი, იყო რაღაც იდუმალი,
ტბათა ბსკერზე თითქო ელვის დაიკლაკნა ბილიკები,
მაგრამ აჰა, სულ უეცრად შეიცვალა ისევ ხმები:
ლაჟვარდოვან ტბის სარკეზე გასრიალდა ვერცხლის ნავი,
ოდნავ დასწვდა წყალს ნიჩაბი, ვით ნიავი, ვით ნიავი...
მთიდან ნისლი ჩამოცურდა, ნისლი ბნელი, ნისლი შავი
და გაშალა ტბის სივრცეზე თმა­გიშერი, თმა­ნაწნავი.
და ისმენდა ამ სიმღერას და ტოკავდა, როგორც ნავი,
სანამ კვლავ არ შეიცვალა ჰანგთა ტალღა მომხიბლავი:
ეხლა თითქო ღრუბელთ ზევით დაოცნებობს ფიქრი წყნარი,
ცის ვარსკვლავებს აგროვებს და ზღვას სთავაზობს ნიავქარი.
მდუმარე ზღვის ლაღ სივრცეზე ნისლად იდგა ის სიმღერა
და ტოკავდა ზღვის ქალწულთა მოხიბლული გულისძგერა.
მწველი იყო ის სიმღერა, ვით შუადღის ბრწყინვალება,
სადაც გრძნობა გზას პოულობს, სადაც ცეცხლი იმალება.

და ისმოდა ეს სიმღერა და ღვივოდა თვით ამ ხმაში
და ნარნარად იკაფავდა გზას უსაზღვრო ქვეყანაში,
იკვალავდა გზას და თრთოდა უსაზღვრობის სიღრმე­წყლულში,
იკვალავდა გზას და რეკდა გარინდებულ ცის ჯურღმულში,
ერთხელ კიდევ ჰანგთ კამარა მიძინებულ ქვეყნის გულში
მიატარა­მოატარა და გაიბნა შორს, უფსკრულში!



*ჩვენება

ბნელი ბინდ­ბუნდით მოცულ მხარიდან
ქალწულის აჩრდილს გამოვუძახე,
მას მშვენიერი შთავბერე სული
და მშვენიერი მივეცი სახე.
მასში ტაძარი ზეშთაგონების
ისე შევქმენი, ისე აღვაგე,
რომ უკვდავების უსაზღვრო ენით
ავამეტყველე ქალწულის ბაგე.
და მე ვტკბებოდი ჩემის სიზმრებით
და როცა მის ხმას ვნებით ვისმენდი,
ვუცდიდი რაღაც უცხო სასწაულს,
ვუცდიდი, მაგრამ მაინც ვითმენდი.
განთიადისას ნისლი დაიძრა,
მთების კალთებზე ისე ჩამოწვა,
რომ ვერ გავიგე, თუ სად გაჰფანტა
ქალწულის სიტყვა და ჩემი ლოცვა.



*-

სიზმარში ვნახე: ყვავილებს ვკრეფდი,
წითელს, ლურჯსა და თეთრ­თეთრ ყვავილებს,
ვუფრთხილდებოდი, როგორც ნატვრის თვალს,
მათ სუსტ ღეროებს, მათ ობოლ ღილებს.
დავაწყვე იგი სასაფლაოზე,
სადაც სიკვდილის მეფობს ნავარდი
და როცა დილით გამომეღვიძა,
იქ ვერ ვიპოვე ვერც ერთი ვარდი.

ნეტარ წუთებით მთვრალ სიყმაწვილის
ბედნიერ დღეებს, ავსებულს ჟინით,
ვუფრთხილდებოდი ჩემს გაზაფხულზე,
ვმოსავდი ნატვრის ფარჩა­გვირგვინით.
დავიმახსოვრე მე ეს წუთები,
ეს გაზაფხული ნაზი, სათუთი...
გამოვერკვიე შემოდგომაზე
და აღარ დამხვდა არც ერთი წუთი!



*როგორც სიზმარი

მე მივდიოდი, მე მოვდიოდი
ყვავილთა შორის - ვით ნიავქარი.
მე სიყვარული მესიზმრებოდა
და მე ვიყავი - როგორც სიზმარი:
მე მივდიოდი, მე მოვდიოდი,
ზვირთივით სწრაფი, ზვირთივით ჩქარი,
ჩემი ოცნება სწვავდა ყვავილებს
და მე ვიყავი დილის ცისკარი.

მაგრამ ოცნებამ დამასნეულა,
სიმწრით აივსო ყვავილთ ნექტარი
და ძირს დაეშვა ფრთამომსხვრეული
ფიქრი ნაზი და დაუდეგარი,
ყვავილთა შორის სიამის ნაცვლად
მწარე ქვითინით ქვითინებს ქარი...
და მწარე კვნესად მომესმის მხოლოდ
საღამოს ზარი... საღამოს ზარი.

შემოდგომაა... ბაღის ბილიკებს
მიმოფენია ფოთოლი მჭკნარი...
და მე მივდივარ და მე მოვდივარ
და მე ვარ ისე - როგორც სიზმარი.



*-

მე ცის ვარსკვლავს არ შევნატრი, განთიადის შუქით ძლეულს,
მოწყენია საწყალს ცაზე, უიმედოს, ფერმილეულს.
არ შევნატრი ყომრალ ღრუბელს, ცას რომ ფარავს ფრთატივტივა,
ატკივდება ხოლმე გული და ცრემლები სცვივა, სცვივა.
მე ზღვის ტალღას არ შევნატრი, კლდის ნაპრალს რომ ეტმასნება,
მას ხომ გული აღარა აქვს, აღარა აქვს ცეცხლის ვნება.
მიყვარს მარტო ქარიშხალი თვალუწვდენელ ზღვიდან ზღვამდე,
ზღვიდან ზღვამდე, ციდან ცამდე თავისუფლად მონავარდე!
მიყვარს მისი ნანგრევებზე ახალ გრძნობის შვება­ლხენა,
მასში სცოცხლობს ფიქრთა ჩემთა იდუმალი აღმაფრენა!



*კვნესა

მთის მწერვალებს, მთის მწერვალებს
მთის არწივი უგზნებს თვალებს,
შესტირის და შევალალებს.

მთის მწერვალებს ხომ მზე ანთებს
და მათ კალთებს, და მათ კალთებს
აელვარებს, აქათქათებს.

ჰანგი ისმის საარაკო,
ნაკადი სჩქეფს: ახ, ჭალაკო,
დუ­დუ! დუ­დუ! რაკ... რაკ... რაკო!

კვნესა ისმის: "შევინახეთ
და ვერ ვპოვეთ, ვეღარ ვნახეთ,
რაც დავამხეთ, რაც დავმარხეთ...

ცას არ ესმის, ის მკერდს ანთებს
და მდუმარე მთების კალთებს
დაელვარებს, დაქათქათებს.



*-

ჰორიზონტი ოდნავ ღელავს შემოდგომის მკრთალი სხივით
და სცვივიან ხეს ფოთლები მომაკვდავი პეპლებივით...

ყვითელ ფოთლით მოიფარა ხეივანი, ბილიკები.
თეთრი ნისლით შეიმოსა ცად აწვდილი ყინვის მთები.

ობლადა სდგას მონასტერი, სადაც თავი შეაფარე,
სადაც ციურ ფიქრთა ნისლში მიატოვე ცოდვათ მხარე.

მაგრამ მე ვერ დაგივიწყე, კვლავ მიყვარხარ ძველი ვნებით,
იმავ სულით, იმავ ფიქრით, იმავე თავდავიწყებით.

ჰორიზონტი ოდნავ ღელავს შემოდგომის მკრთალი სხივით
და სცვივიან ხეს ფოთლები მომაკვდავი პეპლებივით!



*არვინ  არის...

მახსოვს, მე გზაჯვარედინზე ვიდეგ სასოწარკვეთილი,
როცა ვნახე შენი ჩრდილი თანამგრძნობი და კეთილი.

მე მას შემდეგ გმირად გავხდი, გადავლახე მთა და ბარი...
მთა და ბარი მე მისმენდა და მე ვიყავ მთის ზღაპარი...

მაგრამ მალე, ისე მალე! ობლად ვიგრძენ ისევ თავი...
და მომწყურდა შენი ნახვა და ვერ გპოვე მომხიბლავი.

გაზაფხულის თეთრ ღამეებს აელვარებს გზნება მთვარის,
მაგრამ ჩემთვის ის ღიმილი არსად არის, არსად არის!

შემოდგომის საღამოებს ირგვლივ უვლის ჩრდილთა კრება,
მაგრამ ჩემთვის შენი ჩრდილი აღარ ჩნდება, აღარ ჩნდება...

ზამთრის დღეებს ყვავილების აღმაფრენა სულს არ ატკბობს...
და მიმკრთალი მზის ღიმილი ვერ გამათბობს, ვერ გამათბობს...

გაზაფხულის ღამეებში ვის ვუმღერებ სერენადებს
და ზაფხულზე ვის გავუმხელ სულის შფოთვას, გულის ნადებს?

შემოდგომის ბნელ დღეებში მოწყენილი ვისთან ვივლი,
რომ დავმარხო უსულგულო ეგ დღეები დაწყევლილი?

ზამთრის დღეში, როცა თოვლი მთასა და ბარს ათანაბრებს,
ვინ მიმღერებს სევდის ჰანგებს, ვინ მიამბობს ყრმობის ზღაპრებს?

არვინ არის - ვუალერსო და მივიკრა დაღლილ გულზე,
არვინ არის, რომ ვუამბო დროთ ზამთარი გაზაფხულზე.



*ტყემ  წამიყვანა!

წამიყვანა ტყის ჯურღმულმა, ტყის სიმწვანემ წამიყვანა,
გადმიშალა ხის რტოთა და ბალახების მწვანე ყანა...
დაუბერა ნელმა სიომ, ვარდს მოჰპარა ცის მანანა
და რტოები, ხის რტოები მიაქანა, მოაქანა: -

ნანა­ნანა...

ალეანდრას ბალახებში ძეწნამ ტოტი დააფარა,
ვეღარ დაწვდა და მწუხარემ ისევ სიოს დააბარა:
ნუ ცახცახებ, არ განახვებ მზის თეთრ სხივებს... არა, არა...
ალეანდრა ისევ შეკრთა და ცრემლებათ დაიღვარა:

კმარა, კმარა!

შემდეგ ცელქმა ტყის ფერიამ, ღმერთო! რა არ განიზრახა,
ჯერ გაშიშვლდა და როდესაც ტბაში თავის ტანი ნახა,
სულ გაკვირდა... მერე მოსწყდა და როდესაც დამინახა,
შეჰკივლა და მიიმალა და ჯაგიდან დამიძახა:

ხა, ხა, ხა, ხა!

მუხის ჩრდილქვეშ მიმეძინა და ფოთლები პეპლებივით
მეცემოდენ მთელ სახეზე, აღგზნებულზე სიზმრის სხივით...
და მესმოდა ფოთოლთ ჰანგი: ჩვენ არ ვკვნესით, ჩვენ არ ვჩივით...
ნიავივით, ნიავივით ტყეში ვცხოვრობთ, ტყეში ვღვივით

ნიავივით!

ვიყავ ჩუმი, ვიყავ ჩუმი და ვხედავდი ცის ლურჯ ტატნობს
და ვფიქრობდი ნათელ ფიქრით ფიქრებს ძნელად გამოსაცნობს;
და ფიქრობდა ნათელ ფიქრს ტყე და იდუმალ ნაფიქრ­ნაგრძნობს
ჩემს ფიქრებში მოგონება ეხლა აფრქვევს, ეხლა ადნობს,

ნაფიქრ­ნაგრძნობს...

ვიყავ ჩუმი და მესმოდა იდუმალი სიმთა ჟღერა,
სევდიანი იყო ჰანგი და მეც გული ამიძგერა.
დავიმღერე: მესმის, მესმის... და ვერ დავთმობ ვერა, ვერა!
და სიჩუმემ ნიავივით გამომძახა: მჯერა, მჯერა

ეგ სიმღერა.



*განთიადზე

ტბას დაეცა ლურჯი ნისლი მსუბუქი და გამჭვირვალე,
დაფიქრებულ ცათა უფსკრულს დილის სუნთქვა დასძრავს 

*მალე!

ცა ნათლდება და ზამბახთა ნაზ თასებში ტკბილნასვამი
ალმასივით ალ­ბურუსში თრთის, ციმციმებს დილის ნამი!

გათენების ტალღა­ზვირთში იშმუშნება ტყის ლერწამი,
გაჰქრა ღამე, გაჰქრა, როგორც ერთი წუთი, ერთი წამი.

ოჰ, არ მინდა, რომ დაგშორდე! მე მოგხვიე წელზე ხელი,
შენ ჩემს მკერდზე დაყრდნობილი ვნებით სუნთქავ და მე ცხელი

შენი სუნთქვა დავიწყების ბურუსში მხვევს, მიგუბებს სულს
და მე ვისმენ, როგორც სიზმარს იდუმალ ხმას, ნეტარ ჩურჩულს:

სიცოცხლეო, როცა ასე ღელავს, ტოკავს განთიადი,
მე გშორდები... დავგვიანდი... ეხლა დროა... წადი, წადი!

უკანასკნელ კოცნის შემდეგ მე მივდივარ... მაშ, მშვიდობით,
დამერწმუნე, ვერვის ჰპოვებ შეგიყვაროს ჩემებრ გრძნობით...

მალე მოვა შემოდგომა, მოვა წვიმა, ნიაღვარი
და სარკმელთან ბნელი ღამით ქვითინს იწყებს მწარე ქარი:

შენც სარკმელთან ცრემლს დააფრქვევ, გაგიტაცებს შორი ვნება
და მწუხარე შემოდგომით მომიგონო შეიძლება!

მოიგონებ გაზაფხულზე გაღვიძებულ ბუჩქნარ­წალკოტს
და სარკმელში რომ ვისროდი ხან ზამბახებს, ხან ვარდის ტოტს.



*საღამო

დანამულ ბალახებს მძინარე ტბის პირად
მსუბუქი ნიავი ათრთოლებს ხშირ­ხშირად.

ხავერდი ცის სივრცე, ლაჟვარდი და მუქი,
ქათქათებს, ელვარებს, როს სწყდება მზის შუქი.

და ჩრდილი მწუხარე, წერწეტა ხის ჩრდილი
ეცემა ბილიკზე შემკრთალი, დაღლილი.

და ისმის ციური გალობა ნარნარი:
საღამო სიცოცხლის, საღამო დამტკბარი...

ვინ იგრძნო სიცოცხლე ამაო, უმიზნო,
ან შვება ვინ იგრძნო, ან ტრფობა ვინ იცნო?

ცრემლებით ვიხილეთ პირველად მშობელი,
ცრემლებით დავტოვებთ სიკვდილის მგმობელი.



*-

ყველა დასრულდა! ვით გრიგალის შემდეგ ტყე­ველი,
სიცალიერით სავსე არის ეგ ჩემი გული...
ცაზე მისცურავს ბადრი მთვარე შუქთა მფრქვეველი
და ცის უდაბნო უდაბნოა სევდით მოცული...
ფეხთქვეშ მიგდია დამსხვრეული სწრაფვათა ნავი,
მაგრამ ოცნება მაინც სცოცხლობს კვლავ, მომხიბლავი,
კვლავ ტალღებს ელის... ვით გრიგალის შემდეგ ტყე­ველი,
იმავე გრიგალს ელოდება დაუძლეველი.



*...და გაფითრდა

და გაფითრდა ქალის სახე, და გაფითრდა ქალის სახე,
როცა კოცნა პირველ ტრფობის მის მხურვალე ტუჩს შევახე.

და გაფითრდა ის მაშინაც, როცა იგრძნო რაღაც ძალა,
და გაფითრდა, როს ამ ძალამ წინ სხვა მხარე გადუშალა.

და მე მახსოვს მხოლოდ ერთხელ სახე გაუალისფერდა,
ალბად ტრფობამ გაიტაცა და თან გულიც სძგერდა, სძგერდა.

და გაფითრდა... ვნახე ბოლოს, კუბოში რომ იწვა წყნარად,
თვალდახუჭულს საკმეველი გარს უვლიდა ნაზ­ნარნარად.

და ყვავილთა შორის იწვა სანთლისფერი მისი სახე,
როს მხურვალე ჩემი სული გაცივებულ ტუჩს შევახე.

და მას შემდეგ ვერ ვიცილებ უჩვეულო ფიქრთა კრებულს
და ვიგონებ, და ვიგონებ ქალს, სიკვდილით გაფითრებულს.



*ქალის ლანდი

როცა შუქი ვარდისფერი, ვარდისფერი, მორცხვი, ნაზი,
დაიღვარა განთიადზე,
როცა სხივმა ოქროსფერად მთა აანთო ბუმბერაზი
და ბაღს, ახლად აყვავებულს, გადააჭდო ოქროს ხაზი,
და ყვავილებს, მორცხვ ყვავილებს მოახვია ოქროს მტვერი,
და წერწეტა ხის მწვერვალებს ფრთა შეახო ოქროსფერი,
და ტოკავდა დილის ხმებზე წვეთანკარა ოქროს ჩქერი,

მაშინ, ტურფავ, გადაბურულ ხის რტოებში ისე სჩანდი,
რომ საოცრათ შემიყვარდა შენი ლანდი, შენი ლანდი.

ვერ ვარჩევდი, სიცოცხლეო, მე იმგვარად გარდაგქმენი,
რომ მეგონა, თუ ხორცსხმული იყო ლანდი იგი შენი.

მაგრამ რისთვის გამჭვირვალედ გახდა ლანდი, ჩრდილი, ანდა
რისთვის შორად, ზეციურად, მიუწდომლად მომელანდა?

ხელუხლებელს, ჰაეროვანს სხეულს ხელი ვერ შევახე
და ვიგრძენი, რომ თანდათან იშლებოდა ლანდის სახე

და ვიგრძენი, რომ როდესაც მომეხვია მსურდა ხელი,
მხოლოდ ეთერს უსხეულოს ჩრდილი რთავდა შეუცვლელი.

დნება, დნება ოქროს ლანდი!
დნება ლანდი,
ჰქრება ლანდი,
ვდგევარ გრძნობამორეული,
მოგონება სევდას მაქსოვს,
მაგრამ მახსოვს, მუდამ მახსოვს
ლანდი წმინდა, მოწყენილი,
ლანდი არაქვეყნიური, ლანდი უცხო, შორეული!



*მე  და ზამბახი

ბნელ ღამის დროს წყნარი ძილი რომ ეწვევა თეთრ ზამბახებს,
მათ ნარნარი მთის ნიავი უალერსებს, აცახცახებს.

დასჩურჩულებს: სიზმრად ვნახე თქვენი სახე მომხიბლავი
და მოფრენა განვიზრახე, გენაცვალოსთ ჩემი თავი!

მზეს ნუ ელით... დღე დიდია, სიზმარს უნდა ყურისგდება,
ხანმოკლეა ეგ სიზმარი, გაკოცებს და გაფრინდება,

გაფრინდება... მერე ცეცხლის მზე ამოვა, დღე მწვავდება
და გგონია, თითქო იგი არასდროს არ გათავდება!

მეც, მეც ასე მიჩურჩულებს იდუმალი ფიქრთა გროვა,
დავივიწყო, ვინაც ჩემში გრძნობათ ცეცხლი ამოსწოვა,

მაგრამ მაინც ჩემი სული, ვით ზამბახი მინდორ­ველის,
მზის ამოსვლას უდარაჯებს და სიყვარულს ელის, ელის.



*სიცივე

ქარით დატირებული, უნუგეშოთ შთენილი
მე მინახავს ფოთოლი ველად ჩამოცვენილი.

და სტიროდა მიდამო, იძრცვნებოდა ტყეები,
და სცურავდენ, სცურავდენ შემოდგომის დღეები.

შემდეგ თოვლი დასცვივდა და ვით სულს მოტივტივეს
შევაჩვიე სიცივე ჩემი გულის სიცივეს.

შემდეგ... შემდეგ არ ვიცი! უნუგეშოთ შთენილი
იყინება ფოთოლი ველად ჩამოცვენილი...



*-

ჩემი ვარსკვლავი, სატრფოო, ცის თაღზე შუქად რომ ადის,
შენი ღიმილის ცეცხლია, გამათბობელი მარადის;

ჩემთვის სიმღერა, შვენებავ, შენი ხმა არის ნარნარი,
დიდება სიყვარულისა, ღმერთთ სამსხვერპლოზე დამდნარი.

და მე, შენს მგოსანს, იქ ძალმიძს მარადჟამს ვიბედნიერო,
იქ ძალმიძს მხოლოდ ვიცოცხლო, სადაც შენა ხარ, ციერო.

და რაც კი ქვეყნად ამ ჩემს თვალთ უეცრად მოეჩვენების,
მარტოდენ ანარეკლია მაგ ღვთაებრივი შვენების.



*მაისის  ღამეს

მაისის ღამეს, გაბრწყინვებულ მაისის ღამეს
ლამაზ ლეილას ფანჯარასთან მე მივიპარე.
მე ფეხაკრეფით გავიარე ბაღის ბილიკი
და მეშინოდა, რომ ღამის ლანდს მპარავდა მთვარე...
მე შევიხედე ფანჯარაში... ლეილა ამ დროს
ფიქრს მისცემოდა უდარდელათ წამოწოლილი,
სჩანდა, რომ რაღაც ოცნებებით შორს გატაცებულს
გულმკერდს ურხევდა და ჟინს გვრიდა სიამე ფრთხილი.
აი, წამოდგა... ტყის გედივით ყელმოღერილმა
ვარსკვლავთ გახედა დაფიქრებით და გაიღიმა,
იგი შვენოდა - ნაზი, როგორც პირველი ვარდი
და მკვირცხლი - როგორც უდარდელი მაისის წვიმა.
წიგნი მიაგდო, ბროლის თითით თმა გაიშალა,
შემდეგ გაიძრო ტანსაცმელი - ასძრა საბანი
და მე სპეტაკი, ვით მაისის თეთრი ყვავილი,
წინ წამომიდგა ახალგაზრდა ქალწულის ტანი!
მაისის ღამეს, გაბრწყინვებულ მაისის ღამეს,
როცა ვარდები იშლებოდა, ყვავოდა ველი,
ბევრჯერ ლეილას ფანჯარასთან მიდარაჯნია,
ბევრჯერ მდენია ტრფობის ცრემლი შეუწყვეტელი.



*ესკიზი

ცისფერ თვალებს არ სწერიათ ხილვა ბედის უკეთესის,
ბროლის თითებს თამაში აქვთ და გიტარაც კვნესის, კვნესის:
ასე რისთვის შეიცვალა გაზაფხულის წმიდა დილა,
თუ ღიმილი მხიარული ჩემთვის ჯერაც არ ყოფილა!
ასე რისთვის მიეფარა მზე დაღვრემილ მთის ნაპრალებს,
თუ ნამდვილი მზის ნათელი არ უნახავთ ჯერ ჩემს თვალებს?
მე რა ვიცი, სიცოცხლეო, რა გაღონებს, რა გაწუხებს,
არც ის ვიცი, შენს კითხვაზე რომელი ცა გიპასუხებს,
შერიგების მოლოდინში ბედი ჯერაც არსაით სჩანს
და ვერ ვნახე კაცი, ვინაც არ იცნობდეს მაგ კაეშანს.



*ამაო ძახილი

ტოკავს ქარი, ნაზ­ნარნარი, და დაფნარი ტოკავს, ტოკავს...
და ზღვის ტალღა, ტალღა ჩქარი მძაფრი ღრენით სალ კლდეს ლოკავს...
ჰორიზონტი ალისფერი, ჰორიზონტი ცის ფერადის
ზღვიდან ცამდის, ციდან ზღვამდის მზის ალმულში ჩადის... ჩადის!
ვდგევარ მთაზე, ვდგევარ მარტო, ვდგევარ ერთი, ვდგევარ ობლად...
შორეული არვინა სჩანს, არვინაა არც მახლობლად.
მხოლოდ ერთი იალქანი, ვით ღამის ფრთა გარხეული,
დაქანაობს ქარისაგან დაფლეთილი, დახეული.
ჩუ, ძახილიც ისმის ზღვიდან: ვიღუპები, ჰაუ­უუ... ნავი!
ალბად, ვინმე იღუპება... ზღვაა კუბო და საფლავი.
და ზღვა ხარობს... ზღვის უფსკრული თავგანწირულ მებრძოლს ელის,
მაგრამ აქ თავს ვინ გასწირავს? ან მენავეს ვინ უშველის?
ვინ გაიგებს მომაკვდავის განუსაზღვრელ ბოღმა­ნაღველს?
ვინ რას ეძებს გედის ჰანგებს, სხვა ოცნების გამომსახველს?
სად არიან მეგობრები, ნუთუ ყველა ზღვამ დაჰფარა?
ზღვაზე კაცი იღუპება, შველა უნდა, ნავი, ჩქარა!
მაგრამ კმარა, აღარ ისმის არც ქვითინი, არც გოდება,
დაიღუპა! სივრცემ შთანთქა უნაყოფო მოწოდება...
ტოკავს ქარი, ნაზ­ნარნარი, და ნაძვნარი ტოკავს, ტოკავს
და ზღვის ტალღა, ტალღა ჩქარი სალ კლდეს ებრძვის,
*ღრღნის და ლოკავს!



*საიდუმლო

ფრთხილად!
ხელი არ შეახო ჩემს დაფარულ გულისძგერას,
თორემ ვფიცავ, არ დავინდობ შენს უმანკო ბედისწერას!
ფრთხილად, ფრთხილად! დაუკვირდი ჩემს ქცევას და
*თვალთა ცქერას
და ნუ ცდილობ თვალებიდან საიდუმლოს გადაწერას.
საიდუმლო მავიწყდება... ხსოვნის ბსკერზე დამარხული,
საიდუმლო, რომლის ტკივილს განიცდიდა მარად გული,
საიდუმლო, რომლის სევდამ გადმომღვარა სინანული,
საიდუმლო, რომლის მწარე სირცხვილივით მდევდა, მდევდა,
საიდუმლო, რომლის სიღრმეს ვერ დაიტევს შენი სევდა!
ოჰ, ამ მწარე საიდუმლომ თავგანწირვა შექმნა მწარე
და ამოსწვა ჩემი სული ერთხელ წმიდა, მოელვარე...
და ამოსწვა სული, მაგრამ შეუერთდა თვით ალს ნაქსოვს,
თვით დაიწვა და გარწმუნებ, არაფერი დღეს არ მახსოვს.
მე არც ვნანობ! მეტსაც ვიტყვი, თუ დამჭირდა თვით სიკვდილად
მოვაჩვენებ ვისმეს ჩემს ბედს... შენ კი ფრთხილად,
ფრთხილად,
ფრთხილად!



*-

სიცოცხლის აჩრდილს
სული არ ერთვის,
სხვა გამოძახილს
ვისმენ ყოველთვის.
მხიბლავს ეთერი
და ვმღერი... ვმღერი...
სხვა ყველაფერი
ერთია ჩემთვის.

სასიყვარულოდ
გული აღარ თრთის,
აღარ მიწოდებს
ნეტარება მთის,
შავ დემონს მივე
ფრთა მოტივტივე
და ყოველივე
ერთია ჩემთვის.

ადრე წამერთვა
ალერსი ღმერთის,
სხვა ღმერთს არც ვეძებ,
არც სული ელტვის...
დღეს კი ვის ველი?
დღეა ნათელი
თუ ღამე ბნელი -
ერთია ჩემთვის!
 



*ქრისტე

მწარე ბრძოლის ცეცხლ­ალმულში ელვარებდა ჩემი ხმალი,
მე არ მრწამდა ამ ბრძოლაში გაკითხვა და ცოდვა­ბრალი

და სადაც კი ხელჩართული მწვავდებოდა კაცთა ომი,
როგორც ლომი მე ვიბრძოდი, ცეცხლისა და სისხლის მდომი.

ყვავილოვან სიყმაწვილის რომ დამიჭკნა ია­ვარდი,
მე მწყუროდა სისხლის ღვრაში ჩამენთხია გულის დარდი.

მაგრამ ერთხელ, როცა ველად მე გარს მერტყა მტერთა ჯარი,
მწარე კვნესა შემომესმა გულის სიღრმით ამომსკდარი:

დაჭრილი და ძალმიხდილი ბრძოლის ველზე ეგდო მტერი,
სისხლი სჩქეფდა და ერთოდა მტვერში სისხლი, სისხლში მტვერი.

და რა უნდა მომხდარიყო, რომ მომეკლა ეგ მტარვალი?
მე ავთრთოლდი, ავკანკალდი და ვიშიშვლე სწრაფად ხმალი -

მაგრამ ამ დროს, ქრისტევ, ქრისტევ, წინ დამიდგა შენი ჩრდილი,
მზის სხივივით ანთებული და ჩრდილივით მოწყენილი.

და ეგ სახე, შენი სახე, სახე მშვიდი, სახე მტკბარი
სათნოება­მწუხარებით მიცქეროდა განამწარი.

საყვედურით მიცქეროდენ მე თვალები მწველი შენი
და მკითხავდენ, თუ რათა ვკლავ, ან მკვლელად რად შევიქენი?

შეიბოჭა ჩემი ლტოლვა, განადგურდა ფიქრი ლაღი,
ძირს დავუშვი სწრაფად ხელი და დავყარე იარაღი -

მივატოვე ბრძოლის ველი, გადვიარე ტყე და მთები
და მას შემდეგ მოღალატეს მეძახიან მეგობრები.

*დგება ნაზი შემოდგომა

დგება ნაზი შემოდგომა და მეც სევდით ვეგებები...
შეიცვალა ირგვლივ რაღაც... მაგრამ რა? რომ ვეღარ ვხვდები?

ოქროს ფოთლებს ხეივნებში ფერხული აქვთ, როგორც ძველად...
როგორც ძველად მთვარიან ცას ღიმი უკრთის მიმზიდველად...

როგორც ძველად ნიავქარი დასრიალობს ჩემს მახლობლად,
ჭკნობის სუსხი ახლოვდება... მხოლოდ მე ვარ ეხლა ობლად...

იყო ჩემთან... ჩემთან იყო ის თვალები... ის ღიმილი,
როგორც შორი მოჩვენება, ვით ზმანება ნაზი, ტკბილი...

აღარ არის... გაზაფხულის ყვავილებთან ერთად მოჰკვდა
და ეგ გულიც უჩვეულო დარდ­კაეშნით ამიტოკდა.

ფერმილეულ შემოდგომას მარტოდმარტო ვეგებები...
ველოდები ნახულ სახეს და ლოდინში ვკვდები... ვკვდები!
ვარსკვლავთ შუქი დაიცარა და განელდა მიმქრალ ცაში,
მხოლოდ მთიებს ისევე აქვთ იქ სინათლე და კაშკაში...



*-

რა წამებაა, როცა იმედთა
ნაცვლად გულს ჭმუნვა გარემოიცავს...
როცა მეგობართ გუნდი გეცლება,
როს თანამგრძნობი არავინა გყავს...
როცა არა ხარ მოხუცებული
და მაინც გრძნობ, რომ არავის ელი,
როცა უცხო ხარ მთელი სოფლისთვის
და უცხო არის შენთვის სოფელი.
სიზმრად გინახავს ხორცსხმული სახე
მშვენიერება, თვით სიზმარ­ცხადი,
ელოდი შენ მას და გიტაცებდა
ოცნებათ გუნდი ფერად­ფერადი.
მაგრამ შავი ფრთა სინამდვილისა
გაგინადგურებს ამ ოცნებას ტკბილს,
როცა უმიზნოთ, უნიადაგოთ
გულხელდაკრეფით მოელი სიკვდილს.
ხანდახან ღვინით სავსე ფიალით
მოკლე ხნით გათრობს ოცნებათ ზოლი,
მაგრამ რას აქნევ წუთიერ შვებას...
შენ სულითა ხარ ქვეყნად ობოლი.



*-

თეთრ თოვლის ქვეშ სიზმრებს წაჰყვა მთის გრეხილი უხმო, შორი,
და, მღელვარე გაზაფხულზე ძილს მიეცა ველ­მინდორი.

თოვლის ფიფქით შეიმოსა ნაძვი ტოტებდახლართული,
და, მღელვარე გაზაფხულზე გაიყინა ნაკადული.

გაიყინა ცის ლაჟვარდი, გაიყინა ქვეყნის გული,
და, მღელვარე გაზაფხულზე ტყე გარინდდა დაბურული.

სად, სად გაჰქრა ასე უცებ ყვავილთა და ფოთოლთ კრება
და ოცნება გაზაფხულის მუდამ რისთვის მესიზმრება?



*-

იბობოქრე, ცხოვრების ზღვავ, ჩემს ირგვლივ,
იბობოქრე, მე რა უნდა დამაკლდეს!
პიტალო კლდეს რას დააკლებს ზღვის ტალღა,
რას დააკლებს ზვირთი გამობრძმედილ კლდეს?
ბევრგვარ გრიგალს გადუვლია ჩემს გულში,
ბევრს ქარიშხალს ურბენია ქვითინით...
ბევრი ტალღა აღტყენილა გარშემო,
დავუსჯივართ შურით, ეკლის გვირგვინით.
ბევრჯერ ჩემი იალქანი დაშლილა,
არ მჯეროდა, თუ სადმე გამიყვანდა,
ბევრჯერ, ბევრჯერ მწარედ ავტირებულვარ,
როცა შველა არსაიდან არ სჩანდა.
ყველაფერი ამ ბრძოლაში დავღუპე:
იმედები, უმართლობის მხილება...
რაც დავკარგე, ხომ დავკარგე სამუდმოდ,
დამრჩა მხოლოდ მწარე გამოცდილება.
და რაც დამრჩა - მას ვერავინ წამართმევს,
უიმედოს, ბედისაგან განამეტს
და ვიბრძოლებ სტიქიური გულისთქმით,
რაც დავკარგე, რას დავკარგავ იმის მეტს?
იბობოქრე, ცხოვრების ზღვავ, ჩემს ირგვლივ,
რას გახდები, ან რა უნდა დამაკლდეს?..
პიტალო კლდეს რას დააკლებს ზღვის ტალღა,
რას დააკლებს ზვირთი გამობრძმედილ კლდეს?..



*წამების ღამე

შავბნელი ღამე, წამების ღამე,
ღამე მწუხარე, ღამე სირცხვილის!
ოჰ, ნეტავი არ გათენდებოდეს,
არ გაჩნდებოდეს სიწითლე დილის!
რად მოვექეცი ასე საშინლად,
განა სამისო მწყუროდა რამე?
შავბნელი ღამე, სირცხვილის ღამე,
როგორ ვაწამე, როგორ ვეწამე!
ნუ, სინანულო! ეხლა არ მინდა
მთელის არსებით ჩავხედო ჩემს გულს,
იქ ვერ ვიპოვი ვერც გამართლებას
და ვერც სიბრალულს და ვერც სიყვარულს.
როგორ შევხედო ეხლა იმ თვალებს?
როგორ შევხედო ეხლა იმ ტუჩებს!
შავბნელი ღამე, სირცხვილის ღამე
ხსოვნას ვეღარ შლის, წყლულს ვერ მიყუჩებს.
ნუ, სინანულო! ეხლა არ მინდა,
რომ გამიახლდეს იგი წამება,
საცაა ხომლი მოჰკვდება ცაზე,
საცაა ნისლი გაიფანტება...
მალე იფეთქებს აღმოსავლეთი
და სინანულიც მოჰკვდება დილის,
ღამე შავბნელი, წამების ღამე,
ღამე მწუხარე, ღამე სირცხვილის.
მოჰქრის, მოღელავს სიო ნარნარი,
ვარდი ირხევა, იფრქვევა ცვარი.
თენდება! ღმერთო ოჰ, რად, რად, რისთვის!
ღამე... ის ღამე... დაუვიწყარი.



*ალბომში

მყინვარის თოვლით მოსილ ყინულზე
ობლობის სიტყვა მგზავრმა დასწერა,
შიგ ჩააქსოვა დაგუბებული
კაეშან­ფიქრი და გულის ძგერა!
მყინვარის გულზე დაწერილ სიტყვებს
მზის ფერადები ამოშლის მალე,
ასე წაიშლის ლამაზ ქალის ორთქლს
სარკე სპეტაკი და გამჭვირვალე.

მაგრამ ჩემს სიტყვას აქ ამოკვეთილს
ვერ წაშლის ქვეყნის ზრახვა და ვნება,
წაშალე თუნდაც ამ ფურცლებიდან,
მაგ გულიდან არ ამოიშლება.
გულიდანაც რომ ამოიცალო,
ჰანგებს გაჰყვება სიმღერა თანა,
ქვეყნისთვის იგი არ არის უცხო -
უცხო არაა მისთვის ქვეყანა!



*პოეტს

ნუ ერწმუნები, ნუ ერწმუნები
ქალის ნაზ ღიმილს და თვალთა ცქერას.
იგი წაგართმევს სულის სიწრფელეს,
იგი მოშხამავს ციურ სიმღერას.
როდესაც იგრძნო, რომ ის გშორდება,
უტოლმეგობროდ მალე გაგრიყავს,
ნუ დაივიწყებ იმ მწუხარე დროს,
რომ მარტო არ ხარ, რომ სხვა ღმერთიც გყავს.

ნუ დაენდობი შენს წრფელ მეგობარს,
თავისუფლება ვინ დაიმონა?
ან იმათში ფეთქს მონური გული
და ან შენა ხარ იმათი მონა.
როდესაც იგრძნო, რომ მათი გრძნობა
შენდამი წმიდა ყვავილებს ჰკარგავს,
ნუ დაივიწყებ იმ მწუხარე დროს,
რომ მარტო არ ხარ, რომ სხვა ღმერთიც გყავს.

რა არის კაცთა ქება­დიდება?
იგი ფუჭია და წარმავალი,
მე ბავშვობაში მრწამდა დიდება,
რომ მომეხიბლა მით მხოლოდ ქალი.
წარვიდა ის დრო... დღევანდელი დღე
წარსულ იმედებს არ ჰგავს და არ ჰგავს.
წარვიდა ის დრო... მე მაინც მჯერა,
რომ მარტო არ ხარ, რომ სხვა ღმერთიც გყავს.

როცა დაჰკარგო თავშესაფარი,
არსით არა სჩნდეს ბინა ისეთი,
რომ იქ იპოვო შენ მყუდროება,
რომ იქ იპოვო შენ შენი ღმერთი,
ნუ დაღონდები... არსებობს მხარე,
სად თანაგრძნობაც არსებობს შენთვის,
იქ დაუდეგარ მეოცნებე სულს
ბინა ექნება მუდამ, ყოველთვის!

იქ ლოცულობდა პეტრარკას სული,
იქ მუსიკობდა თვით დანტეს ქნარი
და ბაირონის ამაყმა ღელვამ
მხოლოდ იქ ჰპოვა ნავთსაყუდარი,
იქ რუსთაველის დატრიალებდა
შემოქმედების წრფელი ნადიმი
და იქ ტოკავდა უცნაურ გრძნებით
ბარათაშვილის მწუხარე სიმი.

ვაი მას, ვისაც იმედდაკარგულს
ვერარა შველის, ვერარა იხსნის...
შენ კი, მძლეველო, ნუ დაღონდები,
თვით ეგ წამება შენვე ღმერთად გქმნის!



*ჩემს ირგვლივ

აჰა, ჩემს ირგვლივ ყველაფერმა იცვალა ფერი,
ვარდ­ყვავილებით მოიქარგა წყაროს ნაპირი,
მზისა სხივებით აფერადდა ცისა ეთერი,
ჭალაზე მწყემსის აღუღუნდა მწუხარე სტვირი...
წყნარმა ოცნებამ არემარე გარემოიცვა,
შეამკო იგი ყვავილებით და მორცხვი ვნებით,
ვით მოჩვენება - გაზაფხული დაეშვა ქვეყნად -
გაასვენებენ შემდეგ ცხედარს ამ გვირგვინებით,
გავყვები კუბოს თავდახრილი და მოწყენილი,
გული არ იზამს, კვლავ სიცოცხლით რომ ავითრთოლო.
ყველა გათავდა, ყველაფერმა იცვალა ფერი,
მარტო ჩემს კვნესას განუსაზღვრელს არ უჩანს ბოლო.



*ქალწული

როგორც წყნარი ღიმილი
ნათელ­კაეშნიანი,
ღამე დაუვიწყარი,
ღამე სუბუქფრთიანი
ეფინება მაღალ მთებს,
ეფინება ველს მწვანეს
და ვერცხლისფრათ ანათებს
მკვდართა სამყოფ სავანეს.
ჯვრებს და ლოდებს, აკლდამებს
ლანდი ღონემიხდილი
დასწოლია აჩრდილათ
შავი, როგორც სიკვდილი.
ღამის სიო ზვირთივით
ბალახს ედუდუნება...
და მთლად გარინდებული
მას ყურს უგდებს ბუნება.

ჩუ, სად ისმის ქვითინი
გულით ამონახეთქი,
ოჰ, არ გესმის ეს ოხვრა?
სიოვ, დაჩუმდი­მეთქი!
ოჰ, რამდენი ტკივილი,
რამდენი მწუხარება
და რამდენი ვაება
ამ ხმებში იფარება.
სდგას ქალწული საფლავთან
და მთებს კი ღამის ჩრდილი
დასწოლია ლანდებათ
შავი - როგორც სიკვდილი.



*სამშობლოში

აჰა, ის კუთხე, ის არემარე,
სადაც ოცნება გვირგვინებს ჰქმნიდა,
სად სიყმაწვილე სწრაფი, ვით ტალღა,
ვით ტალღა სწრაფი გაჰქრა, წავიდა.
აჰა, ის მთები, ცად აზიდულნი,
მუდმივი თოვლით მოსილი მთები,
წავიდა, გაჰქრა სულყველაფერი,
როგორც ზვირთები, როგორც ზვირთები!
აი ტყე, სადაც ვხეტიალობდი
მთის ნიავივით თავისუფალი...
სადაც ყმაწვილურ აღტაცებაში
ხარობდა გული, ხარობდა თვალი!
რას აქნევს სული თავისუფალი
საქართველოსას დრტვინვას უმიზნოს,
დღეს მშვენიერი თავისუფლება
იქ არვის ძალუძს, იგრძნოს და იცნოს.
ბედო, წაიღე, რაც მოგიცია,
წაიღე კაცთა პატივისცემა,
წაიღე ჩემი მგოსნის გვირგვინი,
ყმაწვილთა ოხვრა და ქალთა კდემა,
წაიღე ყველა, - მე არ ვინანებ,
რაგინდ საშინელ ცეცხლში ვდნებოდე,
*მე ამ მონებში ცხოვრება არ მსურს, -
არ მსურს, რომ მათში მეც ვითვლებოდე.
გთხოვ, დამიბრუნე ჩემი სამშობლო,
სადაც მალხენდა ოცნება ყრმობის,
სადაც არ ვგრძნობდი, თუ რას ნიშნავდა
ფიქრი სირცხვილის, ფიქრი მონობის,
სადაც ფრთასუბუქ ღამის სიოსთან
შემეძლო ფიქრის წრფელად განდობა,
ოჰ, დამიბრუნე ჩემი სამშობლო,
ჩემი სპეტაკი ახალგაზდობა!



*ვერსად, ვერასდროს...

ვმოგზაურობდი... მე მინახავს მუდმივი თოვლით
შემოსუდრული კავკასიის ამაყი მთები,
იმათ ალერსში მსურდა შენი გადავიწყება,
მაგრამ, აჩრდილო, წუთითაც კი არ მავიწყდები!

თერგის მშფოთარე ხმაურობას მე ყურს ვუგდებდი
და შევაჯერე დარიალის ბილიკ­კორდები,
განშორებითა მსურდა შენი გადავიწყება,
მაგრამ შენს აჩრდილს, სიცოცხლეო, ვეღარ ვშორდები!

...და ვმოგზაურობ... კიდით­კიდე, ზღვა და ხმელეთზე
მიჰქრის, მიტაცებს მწუხარების ამაო ფრთები,
მაგრამ ვერასდროს ვერ გივიწყებ და ისიც ვიცი,
ვერსად, ვერასდროს, ვერცერთი გზით ვეღარ შეგხვდები!



*უცხო მოგონება

თითქო სიოს ფრთის შეხებით ჩამოსცვივდა ყვავილს ნამი
და ჩასძირა ლაჟვარდმა ტბამ დაზნექილი ტბის ლერწამი;

თითქო ბნელი შემოდგომის წვიმის ზურმუხტ­მარგალიტმა
ღამის ნისლში ააკვნესა დადუმებულ ქნართა რითმა.

თითქო მთელი უკვდავება სრიალებდა ლაჟვარდ ცაზე
და ლაჟვარდის ამოოხვრით კრთოდა თვალთა სილამაზე.

ოჰ, თვალები! არ მინახავს მე თვალები უკეთესი,
მათში კვნესდა კაეშანი, მისტიური ცეცხლის მთესი;

მათში ფეთქდა უკვდავების უხილავთა ტალღათ კრება,
რაც არადროს არ მოჰკვდება, რაც არასდროს არ გაჰქრება.

და როდესაც მე ტყვედ ვყავდი იმ თვალების ჯადო­გრძნებას,
მწარე კვნესით ვიგონებდი რაღაც უცხო მოგონებას.



*ამაოდ ცდილობ

ამაოდ ცდილობ, რომ ჩემის სახის
გულის სიღრმეში წაშალო კვალი,
ის იქ იცოცხლებს, როგორც ტბის გულში
ჰაეროვანი სახე ფერმკრთალი.
ვერ განიშორებ ჟინიან წარსულს,
მოგონებებში ვერ წაშლი მის კვალს,
მუდამ აანთებს ის შენს თვალებში
ბედნიერ დღეთა ცხოველ ნაპერწკალს.
წადი, სადაც გსურს... შორს, მარტო მყოფი,
როგორც დემონი მოუსვენარი,
არ მოგასვენებს მისი დაღლილი
და გატაცებით მკვნესარე ქნარი.
და სახე მკრთალი, დაღონებული
მარადის თვალწინ დაგეხატება,
ბევრჯერ იტირებ და იქვითინებ,
ბევრჯერ წარსულზე გული დაგწყდება.
მოჰკვდი, რას ნიშნავს? სამარეშიდაც
თან ჩამოგყვება მწველი სიმღერა,
რომ დაგიბრუნოს განსვენებაში
სიცოცხლის სული და ვნების ძგერა.
და როცა ცრემლი განშორებისა
ტრფიალის სურვილს გაუცხოველებს,
გიჟური ვნებით ზედ დააკვდება
ორ გველს და ორ ლერწს: შენს დაღლილ ხელებს.
სიმებს გააბამს ორთა გულს შუა,
სიმღერას მოჰფენს ტყესა და ველებს
და ამ ჰანგებში თვით უკვდავება
შენს სურვილებსაც აამეტყველებს.
და ფერფლი შენი მივიწყებული
სამარის ჩრდილით გამოიხმობა,
ასეთი არის ტრფობის სიმღერა
და ასეთია თვით იგი ტრფობა!



*ერთხელ...

წვიმა და ქარი ერთხელ ღამით, შემოდგომისას
მძვინვარ ქარიშხლად გადაიქცა და იწყო ქროლა.
დაიგუგუნა შუაღამის შავმა გრიგალმა,
მიაწყდა ხეებს, ააკვნესა და აათრთოლა.
კარი, ფანჯრები, სარკეები მთლად აძაგძაგდენ,
სანთელთა შუქმა ქარიშხალთან დაიწყო შებმა,
მიირხ­მოირხა მოელვარე დიდი კანდელი
და რეკა იწყო მისმა მწვანე მინის მძივებმა.
მე ვკანკალობდი. უცნაურ ძალს ტყვედ ჰყავდა მაშინ
ქარის აკკორდათ გარდაქმნილი ჩემი არსება.
როგორ მწყუროდა ქარიშხალთან ერთად გაფრენა,
ბრძოლა, სიცოცხლე, სიყვარული, სიამე, შვება!



*სიკვდილი

მას სიკვდილის დროს ეჩვენებოდა,
რომ სული, ხორცით განშორებული,
ცისა ლაჟვარდში დასრიალობდა,
სადაც შუქს ჰფენდა ვარსკვლავთ კრებული.
და გადაცურდა უსაზღვრობაში
თავისუფალი, ფრთამოელვარე
და დავიწყების წმინდა უფსკრულში
გადადნა ზრუნვა და ფიქრი მწარე...
და ღიმილს ჰგვრიდა მას ქვეყნიური
ყოველი ტრფობა, ყოველი ვნება,
რა უქმად სჩანდენ ყოფნის დღეები,
რა ფუჭი იყო კაცთა დიდება.
აქ არ სუფევდა კაცთ სიხარული,
არც კაცთა ვრცელი ტანჯვა­წამება
და სიკვდილის დროს გაჰქრა ყოველგვარ
გამოცანათა იდუმალება.



*ედემის  კარებთან

სული მწუხარე, სული ცოდვით გამოწვეული
ედემის კარებს დაღვრემილი მიუახლოვდა,
ყოფნის ღელვისგან დავრდომილი, იჭვით სნეული,
დღის ელვარებით მარტო ჩრდილად გადაქცეული,
თვალებით სთხოვდა ბედს ზენაარს, თვალებით სთხოვდა!

განსასვენებლად სულს სწყუროდა ხეების ჩრდილი,
ისე საამოდ ირხეოდა ტყე დაბურული,
ისე აღმძვრელად სისინებდა ნიავი გრილი,
ისე წარმტაცად მოისმოდა ფრინველთ ჟივილი,
რომ დიდხანს, დიდხანს კრძალვით იდგა ცოდვილი სული.

მისთვის არ იყო ეგ ედემი გაშენებული,
არც ეგ სიგრილე გაჩენილი არ იყო მისთვის,
ედემის სახე მას ამაოდ მოსტაცებდა თვალს,
ამაოდ ფიქრი უხატავდა ტკბილსა მომავალს
მას, ბედისწერით დასჯილს მწარე უკვდავებისთვის.

ცის უდაბნოში შემდეგ იყო მხოლოდ მოწყენა,
ნეტარის ძილით ისვენებდა ანგელოსთ გროვა,
მარტო ცოდვილმა ქვეყნის სულმა ვერ მოისვენა,
სიზმრად თუ ცხადში თან დასდევდა ის შორი ლხენა,
რაც როსმე ნახა, მაგრამ თვით კი ვერ მოიპოვა.



*უხილავი

აივაზოვსკის სურათის წინ

მზე დასავლით იღველფება, ღამის ბინდი ხლართავს ჩადრებს,
ლურჯ ცის ფსკერზე სხივი ჰკვდება, სალამს აძლევს ჩონჩხებს და მკვდრებს,
ფიქრში თავი დაუხრიათ სასაფლაოს დარაჯ ჭანდრებს
და ნაღველი შეპარვიათ სურნელოვან ალეანდრებს...
მარტოდმარტო ვეხეტები, საფლავთ შორის ვაჟღერებ ქნარს,
უხილავი მწუხრის ჩრდილში მეუბნება უკვდავ ზღაპარს:
მე სული ვარ შემომქმედი შეუზღუდველ სულთა თანა,
სამუდამო - როგორც ღმერთი, დაუძლევი - ვით სატანა,
ყოფნამ ყოფნას უკვდავება უხილავათ დაატანა,
თქვენ, მცოცავნო, უკვდავება გიკვირთ განა, შეგშურთ განა?
ერთი ხელით ხომლს დავხატავ, მთვარეს მოვხვევ ოქროს სხივებს,
სიბნელისგან მზის შუქს გავყობ ანათრთოლებს, ანამძივებს,
ერთის სუნთქვით დედამიწას გადავაფრქვევ ნაზ ყვავილებს,
მთას გრიგალი დაუბერავს, ააკვნესებს, ააკივლებს...
უხილავი ყველგან სუფევს, უხილავი ყველგან გეძებს,
უხილავი გაგახარებს, უხილავი აგაკვნესებს,
დედამიწავ! სული მეფობს შეუზღუდველ სულთა თანა,
სამუდამო - როგორც ღმერთი, გაბედული - ვით სატანა.
დედამიწას გარინდებულს მოხვევია ფიქრთ სამოსი,
რაღაც სევდით გამსჭვალულა მშვიდი სუნთქვა მიდამოსი,
მზე დასავლით იღველფება, ღამის ბინდი ხლართავს ჩადრებს
და ფიქრებს სწოვს სურნელებად ცელქი სიო ალეანდრებს.
ისევ ისე ვეხეტები, საფლავთ შორის ვაჟღერებ ქნარს,
ისევ ისე მეუბნება უხილავი უკვდავ ზღაპარს.



*თვით  მიმოზა...

მე მიმოზა დავინახე, უდაბნო და შიშველ მთაზე
მარტო იყო... ნათესავი არ გააჩნდა ქვეყანაზე.

ძირს კი, სადაც ქვეყნიური ვნების ხმები სულს სწამლავდა,
მარტოობა არ სუფევდა... მეგობრები ყველას ჰყავდა.

ეჰ, გულისთქმავ! რა ვუყოთ, თუ მარტოობა შენც გხვდა გზაზე,
თვით მიმოზაც ხომ მარტოა უდაბნო და შიშველ მთაზე.

და რა ვუყოთ, ბედო ჩემო, თუ ყოველთვის, თუ ყოველთვის
სამშობლოსთვის შენ უცხო ხარ და უცხოა იგი შენთვის?

ის ყოველთვის მარტო არის, ვისიც სული, ვისიც გრძნობა
ფაქიზია და ქვეყნიურ გატაცებებს ვერ ენდობა.



*ქალი  და  ხელოვნება

ხავერდოვან მინდვრის ბალახს მობიბინე არხევს ქარი,
თითქო ალერსს ევედრება და ჩურჩული ისმის წყნარი.

მაგრამ მალე დაღლილ ყვავილს გაშორდება ცელქი ქარი,
გაიტაცებს ობოლ ყვავილს სწრაფ­უმიზნო ნიაღვარი.
გატაცებულ მგოსნის ჰანგებს გაგიჟებით ისმენს ქალი,
თითქო სურს, რომ ამ ჰანგებში გარდაიქმნეს ძილგამკრთალი.

მაგრამ მალე ცელქი ქალი, ვით ყვავილებს თეთრი მტვერი,
გაშორდება დაღლილ მგოსანს, მობეზრდება ყველაფერი.

მე მინახავს, ყვავილებზე მონავარდე თრთის პეპელა,
აშრობს და სცლის ყვავილის გულს ისე ნაზად, ისე ნელა...

მაგრამ მალე ყვავილის მტვერს კმაყოფილი მოსცილდება,
ყვავილი სულს განუტევებს, პეპელა კი პეპლად რჩება!

ასე მგოსნის წრფელ სიმღერას ქალის ნაზი სევდა ბურავს,
სულ ქალი სვამს ამ სიმღერას, სანამ მთლად არ ამოსწურავს.

ამოაშრობს გრძნობიერ გულს, საუკუნოდ მოსცილდება,
სიმებს დასწყვეტს საბრალო ქნარს და ქალი კი ქალად რჩება.

დავიღალე მე ამ ამბით... თქვენ, მხატვრებო, თქვენც, მგოსნებო,
დაგრჩათ კიდევ ქალში რამე სანეტარო, საოცნებო?



*-

როგორც სინათლე მოხეტიალე,
გადივლის თვალწინ ტკბილ დღეთა გუნდი
და შემდეგ... შემდეგ ტკბილ სიზმარ­ცხადში
ჩაიხვევს ფიქრებს ღამის ბინდ­ბუნდი.
ამ ბინდ­ბუნდშიაც ნაზ ფრთაშეხებით
სიცხადის შვილი, ტკბილ დღეთა კრება,
როგორც სინათლე მოხეტიალე,
ისე გადივლის, ისე გაჰქრება.



*იდეალი

სიყმაწვილის ტკბილთა დღეთა მოჩვენება მე შევქმენი,
მასში კრთოდა სილამაზე შარავანდედ­შუქის მფენი.
მასში წმინდა, უჩვეულო, ზეციური ცეცხლის მჩენი
ცისფერ თვალებს ანაზებდა სინარნარე აღმაფრენი.
და დღედაღამ იმ ოცნებას ატარებდა ფიქრი ჩემი,
იდუმალად არრა მქონდა მწუხარე ჟამს ნუგეშმცემი,
ნისლით იყო დაბურული ჩემი ზეცა და ედემი
და სალ კლდისკენ მიმართული იმსხვრეოდა რწმენის გემი.
მხოლოდ ერთხელ შევამჩნიე მოჩვენების მსგავსი სახე,
ჰაეროვან და მიმზიდველ ქალწულთ შორის დავინახე.
შემდეგ ბევრი ვივაგლახე, მთა და ბარი გადავლახე,
მაგრამ მაინც ვერსად ვნახე იმ თვალთ შუქი მოცახცახე.
დარდ­კაეშნით შესუდრული არ ვითვლიდი ყოფნის დღეებს,
დემონიურ სულის ლტოლვით გადავევლე მთებს და ტყეებს,
ეკლიანი გზის სიძნელე დავძლიე და გადავლახე,
მაგრამ შენი ნაზი სახე ვერსად ვნახე, ვერსად ვნახე!
ცის ფსკერიდან ხმელეთამდე მოვიარე კიდით­კიდე,
ავაშფოთე ზღვის ტალღები, დავარღვიე ტბის სიმშვიდე,
ყმაწვილური გატაცებით ზვირთი ზვირთებს დავაჯახე,
მაგრამ შენი ნაზი სახე ვერსად ვნახე, ვერსად ვნახე.
დავითვალე ყვავილთ გუნდი, ტბის ლერწმებიც ვათვალთვალე,
არყოფნის წიგნს დავუკვირდი, ყოფნის წიგნიც გადავშალე,
წავიკითხე ცის ლაჟვარდზე ვარსკვლავთ თრთოლვა მოცახცახე,
მაგრამ შენი ნაზი სახე ვერსად ვნახე, ვერსად ვნახე!
სად არ ვიყავ, სად არ გძებნე, ვის არ ვკითხე, ვის არ ვთხოვე,
გავცილდი ხალხს მოფუსფუსეს, შევიყვარე სიმარტოვე,
რომ ოცნების სამეფოში ერთხელ მაინც დამენახე,
მაგრამ შენი შორი სახე ვერსად ვნახე, ვერსად ვნახე.
და დღედაღამ იმ ოცნებას კვლავ ატარებს ფიქრი ჩემი,
იდუმალად არარა მაქვს მწუხარე ჟამს ნუგეშმცემი,
ნისლით არის დაბურული ჩემი ზეცა და ედემი
და სალ კლდისკენ მიმართული იღუპება რწმენის გემი!



*სიწითლე

ღამე დღეს შეხვდა აღდგენილს მკვდრეთით
და გადაჰკოცნა აღმოსავლეთით.

მაშინ გაწითლდა მორცხვი სახე დღის,
მას შემდეგ იგი ღამის ჩრდილს უფრთხის.

ასე, მე მახსოვს კოცნით ნაკვალი
შენს ლოყის ძირში წითელი ხალი.

პატარა ხალი, კოცნის შემდეგ რომ
დააჩნდა სახეს და წაშალა დრომ.

მაგრამ მაშინ კი გადიდდა ხალი,
სახეს მოედო ვით ნაპერწკალი.

მოედო! ასე კავკასიის მთებს
ავრორა მორცხვი ცეცხლით აანთებს

და შემდეგ ვარსკვლავთ უამბობს კრებას
განცდილ სიამე­ბედნიერებას.



*მე  მესიზმრება

მე მესიზმრება კოცნა არაჩვეულებრივი,
რაღაც სპეტაკი და უმწიკვლო, როგორც ცის ვნება,
ჰაეროვანი - როგორც სიოს ნელი ალერსი,
მსუბუქი, როგორც გაზაფხულის დღეთა შვენება.
მე მესიზმრება ქვეყნისაგან განშორებული,
მხურვალე ლოცვით დაქანცული ქალწულთა კრება
და თვალთა ცქერა სათნოებით, ლმობით აღვსილი

მე მესიზმრება.

მე მესიზმრება რაღაც წმინდა, შორი ქვეყანა,
სადღაც, ოდესღაც ზმანებული, ერთხელ ნახული...
მე მესიზმრება ანგელოზთა ციური ნანა,
ღამის დუმილში ჩაქსოვილი და ჩასახული.
ტკბილი ოცნება გამიტაცებს, ვით სიზმარ­ცხადი,
მკრთალი სინათლით სევდის ნისლი მიდის და ჰქრება...
და რაღაც წმინდა, შორეული, უცხო ქვეყანა

მე მესიზმრება!

მე მესიზმრება ტკბილი ძილი, სამარადჟამო,
ირგვლივ ბინდბუნდი და დუმილი დაურღვეველი,
მესმის, არც მესმის ქვეყნიურთა ვნებათ ძახილი,
თუ ეს სიოზე თრთის, შრიალებს მწვანე ტყე­ველი?
თუ ეს ზღვის ზვირთის სიმღერაა, რომ გამოისმის?
თუ ეს ზღვის ზვირთის სიმღერაა, უცებ რომ სცხრება?
და ტკბილი ძილი, სამუდამო, დაურღვეველი

მე მესიზმრება!



*სიყვარული  და  ხელოვნება

მთის ასული სერზე შესდგა იდუმალი ხმით გართული,
შუბლს გვირგვინი უმშვენებდა დაფნის ფოთლით დახლართული...

და ოქროსფრად, და ოქროსფრად ელვარებდა თმა სხივნართი,
და სიოზე ირხეოდა გამჭვირვალე თეთრი კვართი.

და თითები რითმებივით ჩამოქნილი, ჩამომდნარი
ქნარს შეეხო და აღელდა უჩვეულო ღელვით ქნარი.

თვითონ სიოც კი აღელდა და გაიბნა წარმტაც ხმებში,
თვით პეპლებმაც უცნაური ცეკვა იწყეს ყვავილებში.

ყვავილებიც კი აღელდენ და აღელდა ირგვლივ ყველა,
არემარე შთაგონების წმიდა ცრემლმა დაასველა.

ამ დროს გაჩნდა ქალწულთან ყრმა, სიყვარულის წრფელი სახით,
დაიჩოქა და ხორცსხმულ სულს უთხრა თრთოლვით და ცახცახით:

ოჰ, გიპოვე! მე მიყვარდა შორეული შენი სახე,
დიდხანს გძებნე, მაგრამ მაინც ვერსად გნახე, ვერსად გნახე.

ცეცხლად იქცა ორთა გულში შეერთების მწველი ვნება,
ერთი იყო სიყვარული და მეორე ხელოვნება...

ბუნებაო, როცა შენ მათ მკვეთრი თვალი გაუსწორე,
ორივ მოჰკვდა, აღარ იყო არც ერთი და არც მეორე!



*მე  და  ღამე

ეხლა, როცა ამ სტრიქონს ვწერ, შუაღამე იწვის, დნება,
სიო, სარკმლით მონაქროლი, ველთა ზღაპარს მეუბნება.

მთვარით ნაფენს არემარე ვერ იცილებს ვერცხლის საბანს,
სიო არხევს და ატოკებს ჩემს სარკმლის წინ იასამანს.

ცა მტრედისფერ, ლურჯ სვეტებით ისე არის დასერილი,
ისე არის სავსე გრძნებით, ვით რითმებით ეს წერილი.

საიდუმლო შუქით არე ისე არის შესუდრული,
ისე სავსე უხვ გრძნობებით, ვით ამ ღამეს ჩემი გული.

დიდი ხნიდან საიდუმლოს მეც ღრმად გულში დავატარებ,
არ ვუმჟღავნებ ქვეყნად არვის, ნიავსაც კი არ ვაკარებ.

რა იციან მეგობრებმა, თუ რა ნაღველს იტევს გული,
ან რა არის მის სიღრმეში საუკუნოდ შენახული.

ვერ მომპარავს ბნელ გულის ფიქრს წუთი წუთზე უამესი,
საიდუმლოს ვერ მომტაცებს ქალის ხვევნა და ალერსი;

ვერც ძილის დროს ნელი ოხვრა და ვერც თასი ღვინით სავსე,
ვერ წამართმევს მას, რაც გულის ბნელ სიღრმეში მოვათავსე.

მხოლოდ ღამემ, უძილობის დროს სარკმელში მოკამკამემ,
იცის ჩემი საიდუმლო, ყველა იცის თეთრმა ღამემ.

იცის - როგორ დავრჩი ობლად, როგორ ვევნე და ვეწამე,
ჩვენ ორი ვართ ქვეყანაზე: მე და ღამე, მე და ღამე!



*ქალწულის  ოცნება

როცა მთვარის ნაზი შუქით ივერცხლება ალვის ტანი
და ლანდებით იმოსება დაჩრდილული ხეივანი,

ყვავილები ირხევიან და ირხევა ცაცხვის ჩრდილი
და ირხევა ტბის უფსკრული ვარსკვლავებით მოჭედილი -

ამ დროს სარკმელს დაყრდნობილი ახალგაზრდა ქალწული სდგას,
სდგას, ოცნებობს და სიფრთხილით უდარაჯებს ღამის სუნთქვას.

ღამის სუნთქვა ასე ამბობს, ღამის სუნთქვა ასე მღერის:
ეს ქალწული რას გვიყურებს, ეს ქალწული რას გვიცქერის?

მთვარე ხვალაც ცაზე ივლის, მთვარე ზეგაც ივლის, ივლის...
და ქალწულს კი არ შერჩება ეს ოცნება სიყმაწვილის...

ის ოცნება წუთიერი თან წაჰყვება დროთა ელვას,
არ დაინდობს ყმაწვილურ ფიქრს და ყმაწვილურ გულის ღელვას...

მწუხარე დგას კვლავ ქალწული... ითვლის, ითვლის ვარსკვლავთა კვალს,
ვარსკვლავთა კვალს ნისლი უვლის და ცრემლები ქალწულის თვალს...



*გეთსიმანიის  ღამე

სიჩუმეა...
მხოლოდ წყნარად თუ ირხევა დაფნის ტოტი,
მხოლოდ ნაძვი თუ ირხევა, თორემ ისე სდუმს წალკოტი...
სიჩუმეა.
ჩუმად, მშვიდად მირონინებს მთების სიო ფრთების რხევით
და კედრონის ნაკადული მას ბანს აძლევს ხმაშერევით.
ჩუ, ფეხის ხმა!
მოდის ქრისტე და მიწყნარდა ბაღ­ბუჩქნარი
და ლოცულობს მაცხოვარი და ოფლი სდის, როგორც ღვარი.
მალე, მალე მას ჯვარს აცვამს უგუნურთა ურცხვი კრება,
მალე საფლავს მიეცემა, მაგრამ ქრისტე კვლავ აღსდგება.
კიდით კიდეს მოედება მისი წრფელი ქადაგება
და ეგ ლოცვაც უშედეგოთ არ ჩაივლის, არ გაჰქრება!
სიჩუმეა.
არემარეს აღდგომის ჰფლობს სიხალისე,
მხოლოდ სიო თუ ირხევა, თორემ ისე, თორემ ისე
სიჩუმეა,
სიჩუმეა...



*გურიის  მთები

წინ, მეეტლევ!
ეგ ცხენები გააქანე, გააქანე!
მსურს, რომ ერთხელ კიდევ ვნახო გაზაფხულის მთები მწვანე.
მსურს, რომ დაფნით გადავხლართო მძიმე ფიქრთა
ოკეანე...
წამიყვანე!
მთები! როგორ შვენის მათზე გაზაფხულის ბუჩქ­ფოთოლი,
როგორ შვენის ველზე ნამი გამჭვირვალე, როგორც ბროლი.
ცა ისეა მოწმენდილი, ცა ისეა შეუმკრთალი,
რომ ანგელოზს დაინახავს მოდარაჯე კაცის თვალი.
კიპარისი ისე ღელავს, ისე ღელავს, ისე ღელავს,
ისე ტოკავს, ისე ტოკავს, როცა ქარი გადათელავს...
წყარო, კლდეში მოჩუხჩუხე, წვეთანკარა, ვით ცის ვნება,
დაფნის ბუჩქთა მწვანე ჩარჩოს ეომება, ეხეთქება.
და ჩანჩქერი მთით ნასხლეტი, დაფერილი დილის სხივით,
ძირს ეშვება და იფრქვევა და გადადის რძის ქაფივით.
ვდგევარ მთაზე... და სიჩუმის იდუმალი მესმის ენა
და მიტაცებს სწრაფი ფრთებით პოეტური აღმაფრენა.
ვხედავ სოფლებს სიცოცხლის და განახლების თვალით მზირალს,
ვხედავ სურებს, ვხედავ დაფნარს, ვხედავ მდუმარ ნასაკირალს.
ჩუმად! ვიღაც მღერის მთაზე... რა ძალაა ამ ტკბილ ხმაში,
არსად ისე არ მღერიან, როგორც აქ, ამ ქვეყანაში,
არსად, არსად არ არსებობს ბრძოლის ჟინი, ბრძოლის ქარი,
არსად ისე არ გადმოხეთქს უკმარობის ნიაღვარი
და არსად მთელ ქვეყანაზე არ ჰკოცნიან ისე ვნებით,
ისე ცეცხლით, ისე ჟინით და იმგვარი გატაცებით.
ვერსად ისე ვერვინ გაგხვევს გამოუცნობ ცეცხლის ტბაში,
როგორც ლერწამ­ქალწულები აქ, ამ წარმტაც ქვეყანაში.
და, მეეტლევ,
თუ მათ ალერსს ვერ ვეღირსე, გეთაყვანე,
საალერსოდ ისევ მიწვევს გაზაფხულის მთები მწვანე...
მაშ, გარეკე ეგ ცხენები,
სადმე შორს, შორს წაიყვანე,
გამაქანე,
გამაქანე!



*გეტერა

ღამის ლეგენდა დაჰქრის, დასცურავს,
ჩანგის სიმების მოისმის ჟღერა,
თავდავიწყების სავსე მორევში
დღეს ლხინს ეძლევა ქსანტე, გეტერა.
ტკბილ ნეტარების მდუმარებაში
აჰა, სიმღერაც გაისმის წყნარი,
ხან ნაზი, როგორც თოლიას კვნესა,
ხან მწველი - როგორც სატანის ქნარი.
ველური ცეკვა, თასთა წკრიალი,
მოწყენილ კაცთა ხარხარი მწარე,
მელოდიური, გაძაფული ხმა
და სინანულის ჰანგი მგზნებარე, -
ყველა ამ ხმებში დაგუბებულა,
შეერთებულა და ადის ცამდე,
ჰანგი, შექმნილი ღვთის დასაგმობლად
და დაშვებული სინანულამდე.
გადაშვაღამდა. თასები ღვინით
დაიცალა და ისევ ივსება,
მოწყენილია რაღაც გეტერა,
სხვა ყველა დათვრა, ის კი არ თვრება.
საცაა ხომლი ჩაჰქრება ცაზე,
მთვარის ნათელი დნება და ჰკვდება,
ფანჯრის ფარდიდან დილის რიჟრაჟი
აღმოსავლეთით ოდნავ იღვრება
და განთიადის თეთრი ღრუბელი
აცურდა ისე, ვით იალქანი,
და თრთის მხიარულ დღის მოლოდინში
გაშიშვლებული გეტერას ტანი.
უეცრად ვიღაც სტუმართაგანმა
ფანჯარას ფარდა გადააცალა
და განთიადის ელვარე სხივი
მსწრაფლ გადმოიჭრა, ვით ცეცხლის ძალა,

გააცხოველა და გაანათა
გაშიშვლებული გეტერას ტანი,
გარინდდა ამ დროს მთელი დარბაზი,
არ ზის არცერთი სტუმართაგანი.
მათ წინ გეტერა იდგა, რომ სული
სხეულისათვის მიეცა გრძნობით,
მწუხარე - თავის უმიზნო ბედით,
ამაყი - თავის მიმზიდველობით.
ოქროსფერ თმებით შემობურულ შუბლს
ღვთაებრივობის აჩნდა ნიშანი,
მზის სხივზე თითქოს ოქროსი იყო
გაშიშვლებული გეტერას ტანი.
იმგვარად თეთრი, ვით მარმარილო,
თრთოდა, ტოკავდა ძლიერი მკერდი,
როცა იქავე მდგომმა მხატვარმა
ურცხვ ქალს შესძახა: ქსანტე, შეჩერდი!
ქსანტე, მაგგვარად განაბე სული,
ოჰ, არ დაიძრა, გთხოვ, გევედრები,
გავავუკვდავებ მე მაგ შენს სხეულს,
საუკუნეთა წაგიღებს ფრთები,
ქარიშხლიანი შენი წარსული
აღსდგება, რომ კვლავ გაიღოს ხმები,
იცხოვრებ ქვეყნად მაშინაც, როცა
სხეულით ქვეყნად აღარ იქნები!
სთქვა მოქანდაკემ... მაშინვე მიწა
გადაურია, დასწნა, დაგრიხა
და წუთის უმალ უკვდავ ქანდაკად
გადააქცია უბრალო თიხა
და აფროდიტას სახედ ტაძარში
დასდგა, რომ მისთვის ეცათ თაყვანი
და დიდხანს, დიდხანს იცოცხლებს კიდევ
გაშიშვლებული გეტერას ტანი.
გამოგვიქროლებს ძველი ფიქრები,
ოდნავ შეარხევს ოცნების აკვანს,
არვინ იკითხავს - თუ რას ჩავდივართ,
არვინ იკითხავს - თუ ვის ვცემთ თაყვანს,

ან რომელს ვხედავთ ამ ერთ სახეში
ან რაა ჩვენი ლოცვის საგანი,
წმიდა ტაძარში თვით აფროდიტა
თუ სათაყვანო გეტერას ტანი?



*მესაფლავე

მესაფლავე, შენ ამბობ, რომ ქვეყანაზე ვინც კი კვდება,
იმ წუთშივე მისი ჩრდილი ყველა ჩვენგანს ავიწყდება?
ეჰ, არ მჯერა მე ეგ რაღაც... მომაბეზრე კიდეც თავი
და შესწყვიტე, თუ ღმერთი გრწამს, ეგ დაცინვა გულსაკლავი.
ვარდის თვეა, მაისია, ნორჩ ბალახებს სიო არხევს,
ხეებს ყვავილთ თეთრი გუნდი, როგორც თოვლი, ისე აწევს,
მზე ნარნარი სხივებს აფრქვევს და სითბოში მთა­ბარს ახვევს,
ყვავილებით მოქარგულა არემარე მომხიბლავი.
ვერა ხედავ, იმ საფლავზე როგორ სტირის ობლად ქვრივი?
რარიგ შვენის ახალგაზდა ქალს ეგ სევდა ღვთაებრივი!
განა გუშინ არ იყო, რომ ამ მოკლულმა დარდით ქალმა
ცრემლი ღვარა, როცა სატრფო ცივ სამარეს მიესალმა?
დღესაც იგი იმ სამარეს გულმოკლული დაქვითინებს,
დღით არ იცის მოსვენება და ღამითაც არ იძინებს.
მოვა ხოლმე და დაჯდება ცივ სამარის გაშლილ ქვაზე,
დარდით არის გაჟღენთილი მისი უღვთო სილამაზე;
თმას გაიშლის, დაემხობა და ცრემლები სცვივა, სცვივა...
სულს მიშფოთებს ეგ ქვითინი, გული მტკივა, გული მტკივა.
მაგრამ რა ვქნა? მესაფლავევ, ჩუმად იყავ, უგდე ყური...
გესმის? გესმის, როგორ კვნესის დაღლილი და უბედური?
-გავქრე ისე, როგორც ნისლი, როგორც ღამის მოჩვენება,
არ მეღირსოს კვალარეულს სიმშვიდე და მოსვენება,
შენი სახე გულს კაწრავდეს, როგორც ვიყო, სადაც ვიყო,
თუ როდისმე არ მახსოვდე... თუ როდისმე დაგივიწყო!
მესაფლავევ! კიდევ იტყვი, რომ ამ ქვეყნად ვინც კი კვდება,
იმ წუთშივე მისი ჩრდილი ყველა ჩვენგანს ავიწყდება?
აი, თუნდაც, გალავნისას მესაფლავე აღებს კარებს,
ახალგაზრდა ვინმე ვაჟი კიდევ სატრფოს ასამარებს.
გულმოკლული ძვირფას კუბოს არ ცილდება, არ შორდება,
განა როსმე სხვა ამგვარი სიყვარული მეორდება?
უსაზღვროა მისი სევდა, უსაზღვროა მწუხარება
და გადმოსჩქეფს გულმოკლულ ვაჟს თვალთგან ცრემლთა მდუღარება.
ფიცით ამბობს: -ოჰ, შეშფოთდეს სამარეში ჩემი ძვლები,
არ ათბობდეს ჩემს სამარეს გაზაფხულის მზის სხივები,

გავქრე ისე, როგორც ნისლი, როგორც ღამის მოჩვენება,
არ მეღირსოს კვალარეულს სიმშვიდე და მოსვენება,
შენი სახე გულს ჰკაწრავდეს, სადაც ვიყო, როგორც ვიყო,
თუ როდისმე არ მახსოვდე, თუ როდისმე დაგივიწყო!
მესაფლავევ, კიდევ იტყვი, რომ ამ ქვეყნად ვინც კი კვდება
იმ წუთშივე მისი ჩრდილი ყველა ჩვენგანს ავიწყდება?

ის ქალი კი, წეღან რომ ვთქვი, ისევ მოდის თმაგაშლილი
და სამარეს დაუვიწყარს თავს ადგება, ვით აჩრდილი.
ხელში ვარდის მთელი ბუჩქი, ჯერ ისევე დაუმჭკნარი,
მოაქვს, რომ მით დაამშვენოს სამარისა თეთრი ჯვარი.
ოჰ, ეს ქალი, ალბად დარდით ყვავილივით ჭკნება, ჭკნება...
სევდას სახე დაუფარავს და სიყვითლე ეპარება.
საცოდავი! თვალებსაც კი დასჩნევია უძილობა,
ასე ხდება, როცა ღამით მოგონებებს იწვევს გრძნობა;
ეხლა? ეხლა კიდევ იტყვი, რომ ამ ქვეყნად ვინც კი კვდება
იმ წუთშივე მისი ჩრდილი ყველა ჩვენგანს ავიწყდება?

და ის ვაჟიც, გუშინწინ რომ მიაბარა სატრფო საფლავს,
არ ცილდება სასაფლაოს სევდიანს და გულმოსაკლავს;
სახე თაფლის სანთელს უგავს, სანთელივით დნება, დნება,
თავს დასცქერის დაუვიწყარს, გლოვის სიტყვას ეუბნება.
მის თვალებსაც დასჩნევია ღამის თევა, უძილობა -
ასე ხდება, როცა ღამით მოგონებებს იწვევს გრძნობა.
მესაფლავე, ეხლაც იტყვი, რომ ამ ქვეყნად ვინც კი კვდება,
იმ წუთშივე მისი ჩრდილი ყველა ჩვენგანს ავიწყდება?

დღეს იმ ქალმა გულმოკლულ ვაჟს უნებურად მოჰკრა თვალი.
გაიფიქრა: ისიც ჩემებრ სტირის ცრემლებშეუმშრალი.
უძიროა კაცის სევდა, უძიროა კაცის გული,
რას არ ითმენს სიყვარულის ცხოველ ნათელს მოკლებული.
ასე ამბობს სევდიანი ქალის ცისფერ თვალთა ცქერა,
ალბად, ვაჟსაც ამ უსიტყვო ცქერამ გული აუძგერა...
ასე იცის თანაგრძნობამ... შენ კი ისე იღიმები,
თითქო მართლა იბმებოდეს იმათ შორის ის სიმები,
რომლის ძალით ორი გული სამუდამოთ შეერთდება,

ეჰ, არ მჯერა მე ეგ რაღაც... ქვეყნად ეგრე როდი ხდება...
როცა ფიცით აცილებენ მიცვალებულს სამარემდე,
ფიცს არ სტეხენ... ფიცს არ სტეხენ უკანასკნელ ყოფნის დღემდე.
გამიგონე, მესაფლავევ, შენ არ იცი კაცის დარდი,
თორემ რაა, ჩემს თქმაზე რომ სულელივით ახარხარდი?
რა ვუყოთ, რომ იმ ვაჟმა ქალს მოუტანა ნორჩი ვარდი
და მწუხარედ წასჩურჩულა: შემიყვარდი, შემიყვარდი.
ჩვენ ერთი გვაქვს მწუხარება; შევაერთოთ სულთან სული...
გამომყევი, ქალო, ცოლად... ძლიერი მაქვს სიყვარული...
მართალია, ის სატრფონი არც შენ, არც მე აღარა გვყავს,
მაგრამ მათი მოგონება ვერ გაარღვევს უხმო საფლავს.
დავივიწყოთ ის წარსული, სატირალი, სავალალო
და ახალი შევქმნათ ყოფნა... გამომყევი ცოლად, ქალო!

დაუცადე, მესაფლავევ, თუ რა პასუხს მისცემს ქალი,
შენ გგონია, რაკი ვაჟმა დაივიწყა თავის ვალი,
ქალიც ასე მოიქცევა? მე მგონია არა, არა...
განა გუშინ არ იყო, რომ სატრფო მიწას მიაბარა?
მკვდრის აჩრდილთან ვინ იცინის, მკვდრის აჩრდილთან ვინ იხუმრებს?
აი, ნახავ აბეზარ ვაჟს რა პასუხით გაისტუმრებს!

მაგრამ ქალი, ღმერთო ჩემო, მორცხვად თავს ხრის და ჩურჩულებს: -
"თანახმა ვარ! ერთადერთი მომავალი მასულდგმულებს...
ჩვენ ერთი გვაქვს მწუხარება, ნუ ვიგონებთ დროს უბედურს,
მე შენი ვარ სამუდამოდ... წამიყვანე, სადაცა გსურს...

მესაფლავევ, ეხლა კი გაქვს ნება, რაც გსურს, კვლავ იგი სთქვა...
სამუდამოდ ასამარებს კაცთა ხსოვნას სამარის ქვა.
ალბად, ქალ­ვაჟს დღეს ერთი აქვს ბინა... ხედავ, გადის ხანი,
არ ნახულობს სასაფლაოს დღეს არცერთი იმათგანი...
საფლავთაგან მტვერს და ბალახს დღეს არავინ არ აცილებს
და მოვლასთან ერთად ფერი წართმევიათ ვარდ­ყვავილებს...
განისვენეთ, განისვენეთ, დავიწყებულ არსთა ძვლებო...
თქვენს ყოფნაში არ ერევა ცოცხალთ ფიქრი საარსებო...
განისვენეთ, ძლიერი და უკვდავია თქვენი ძილი...
რაღად უნდათ, რად სჭირიათ თქვენს საფლავებს ვარდ­ყვავილი?

ან რას გარგებთ მოკვდავ კაცთა სამუდამო ცრემლთა ფრქვევა?
ძილით ვეღარ გამოგარკვევთ ვერრა ძალა, ვერც შემთხვევა...
ასე ხდება ქვეყანაზე, ყველა ცოცხლობს, ყველა კვდება
და ვაი მას, ვის სიკვდილი სიცოცხლეშივ ავიწყდება...

ზარსა სცემენ... იმ ორს, რომელთ დაივიწყეს ბედი მწვავე,
იმ ორს ერთად გადავერცხლილ კუბოში სჭედს მესაფლავე...
სჭედს და რაღაც მწარე ფიქრზე თან ველურად იღიმება,
იცის, იცის მესაფლავემ, როგორც უნდა... როგორც ხდება...
განისვენეთ, განისვენეთ დავიწყებულ არსთა ძვლებო,
თქვენს ყოფნაში მე ბევრი მაქვს მწუხარე ჟამს საოცნებო!



*შანშე

ვუძღვნი ძვირფასი მეგობრის
დემონის ხსოვნას

მეგობრულ სალამს გიძღვნი მშვიდად
ბნელ საფლავში მყოფს,
საყვარელ დემონს ჩვენის სულის
დემონად ქცეულს.
შავი ფიქრებით, მწარე ხვედრით
დაღლილს, ავადმყოფს,
რად, რად აშფოთებ ეგრე რისხვით
ჩემს სულს იჭვნეულს?..



მიჰქრიან დღენი...
და მკაცრი სენი
სულით ობლობის აღარ მშორდება.
ატყდება გული,
როცა წარსული
იმედის სხივი მომაგონდება.
აღარ იტაცებს
გულის ფრთხილ ძაფებს
ეს უნდობელი სამსალა მწვავე.
ზღვას, ზღვას მივმართავ
და იქ დავმარხავ
სევდა­კაეშანს... გასწი, მენავე!

ხარობს ეთერი -
პირმშვენიერი
ცა ვარსკვლავებით შემოჭედილა.
ოჰ, მთვარე, მთვარე,

სხივმონარნარე,
ისიც ხომ ჩემებრ ობლად შთენილა.
მზადა ვარ, მის გულს,
ცივ­მინელებულს,
ეს ცივი გულიც დავუმონაო,
აქ კი ზღვა წყნარად,
ტკბილ ფიქრთა გვარად
სთვლემს და მდუმარებს... შენი ვარ, ზღვაო!

მიჰქრის ნიავი,
რომ მომხიბლავი
ჰანგი თავდახრილ ყვავილს უმღეროს,
აქ სულთქმას ვბედავ...
ვერად ვერ ვხედავ
ტანჯვა­წამებას საბედისწეროს.
დეე, სხვა ჟამ­დროს
სულს კვლავ ეწვიოს
მოწყენილობა და ფიქრი მწვავე.
დეე, დამწველი
მფლობდეს ნაღველი,
ეხლა მე ვსტკბები... გასწი, მენავე!

ასე მღეროდა შუაღამისას
ზღვის მოსაუბრე და მოტრფიალე.
მიჰქროდა ნავი... სიმღერას ყრმისას
გულში იკრავდა ზღვა გამჭვირვალე.
თითქო გრძნობდაო, რომ დატანჯული
მასში სახავდა ბედნიერებას,
ქვეყნად ადრევე მოცილებული
სულის სიმშვიდეს და მოსვენებას.
ბევრჯერ, როდესაც ადამიანი
ქვეყნიურ ტრფობის წყურვილს მოიკლავს,
სულით ობლობა და კაეშანი
ზღვის გულში ტრფობას გამოისახავს;
ბევრჯერ, როდესაც დევნილ­კიცხული
ქვეყნად სიყვარულს ვერ ეღირსება,

განყენებული, მშფოთვარე გული
მხოლოდ ბუნებას შეეთვისება.
მიყვარს ბუნება, მხოლოდ იქ არის
მშვენიერება ხატად შექმნილი.
განდევნილია ჩრდილი სამარის,
მოკვეთილია მონობის ჩრდილი.



მაგრამ ეს რაა? შანშეს აკვირვებს
ყრუ და საეჭვო იდუმალება.
არსით ძახილი... შორს, ზღვის ნაპირებს
მიმოფენია ღრმა მწუხარება.
ერთი წუთი და მის ნავს ყოველ მხრით
ავაზაკები მიესევიან.
"არ გაუშვათო... დაჰკათ... დაიჭით!
და დასაჭერად მიიწევიან.
გაშეშდა შანშე... მენავემ კრძალვით
მისკენ დახარა ამაყი თავი:
"რას მიბრძანებო... - მაგრამ სიმალით
იქავე გაჩნდა სულთამხუთავი,
შეჯაჭვეს მაგრად... მიჰყავთ, მაგრამ სად?
აი, გამოჩნდა კიდეც კუნძული,
მთვარის სხივებზე ბრგედ და ლამაზად
იდუმალ ხელით შემოქარგული.
შურისძიების და სიბრაზისკენ
გადაიხარა გრძნობის სასწორი.
შანშე აღგზნებდა თვალს კუნძულისკენ
და თრთოდა როგორც გლადიატორი.
"დასცხრი, - მენავემ წაუჩურჩულა, -
ამაო არი აქ მრისხანება,
რაკი ამგვარად გამოხატულა
ჩვენი ხვედრი და ღვთაების ნება.



გამოცანაა შანშე ყველასთვის,
თავის წარსულზე არაფერს ამბობს;
ტყვე არის, მაგრამ ბატონიც არის,

თავს არვის უხრის... უფლად არვის სცნობს.
ამაყი თავის ვინაობაზე
გულჩათხრობილი კრინტსაც არა სძრავს;
საუბარს მის სულს და მის გრძნობაზე
ვერვინ ახერხებს, ვერვინ უბედავს.
ავაზაკების წრფელ ყურადღებას
უცნაურ ძალით თვისკენ იზიდავს.
რაღაც აერთებს მათ მისწრაფებას,
რაღაც მათ გრძნობას ჯაჭვს სდებს და ხიბლავს.
კითხვებზე პასუხს აძლევს ნაწყვეტად,
თუ მეტს კითხავენ, ყურს აღარ უგდებს.
გულზე რა აწევს ფიქრად და სევდად,
ვერვინ მიხვდება, ვერვინ გაუგებს.
ხალხს ეტანება, მაგრამ იქაც კი
ბუნდოვანია, გასაოცარი,
ვერც ერთი მკვლელი და ავაზაკი
ვერ გახდა მისი სწორ­მეგობარი.
თითქო მეტია ყველაფრისათვის,
მას არაფერი ქვეყნად არ ატკბობს.
ხალხს ისე უცქერს, თითქო არავის
არ მიენდობა, ფიქრს არ გაანდობს.
ძვირად შეხვდებით მხიარულ სახით,
თავდავიწყების ბურუსში ხვეულს.
ვერ მოატყვილებთ უნდობელ მახით
შანშეს გულს სასტიკს, მუდამ იჭვნეულს.
როგორც მანქანა, უცხო ღიმილი
იმის სახეზე თუ გადაირბენს,
გულის სიცხოვლე, იმედის ჩრდილი
ნაღვლიან თვალებს ნათელს ვერ მიჰფენს.
თვალთა სიღრმეში, იქ, სადაც ერთი
მეფობს საფლავი და მწუხარება,
წყვდიადსვე ებრძვის მეორე ღმერთი
მკაცრი, სასტიკი იდუმალება!..



მოხიბლულია მითი ელილი,
ამური მის გულს ნაზად აწვალებს.

სევდიანია და მოწყენილი,
უიმედობით ძირს ნაბავს თვალებს.
ის ყვავილია, მსუსხავ ჭინჭრებში
ბრგედ და წარმტაცად ამოკვეთილი;
სულ სხვა სხივია ავაზაკებში
ბუნების ჟინი, ტურფა ელილი.
თვალების შუქი - ცის არის ძალა,
თვით გრძნობის სიმებს ეთამაშება,
ვინც მით აღინთო და გაიმსჭვალა,
ის მონა არის, ვეღარ აღსდგება -
ქვეყნის მძლეველი და მბრძანებელი
თუ სულს ერთ მიზნად დაისახავდა,
მთლად რომ მოევლო ქვეყანა მთელი,
ვფიცავ, უკეთესს ვერვის ნახავდა.
ელილის მამა მეთაურია
ავაზაკების მრისხანე გუნდის,
მუდამ ბრძოლა და სისხლი სწყურია,
მშვიდ ნეტარებას მისთვის გაურბის.
ან რას დაეძებს, თუ ცეცხლის ალი
იმის ასულის გულში ტრიალებს?
მოვაო წამი და ქარიშხალი
ყველას მოგვსრესსო, გაგვატიალებს.



სევდიანი და დაფიქრებული
შანშე მზის ჩასვლას თვალს ადევნებდა.
ცის ჰორიზონტი აწითლებული
ზღვისა დასავალს მკრთალ ნათელს ჰფენდა.
მიუახლოვდა ელილი წყნარად,
ფრთხილად უცხოელს შეახო ხელი.
მობრუნდა შანშე და ცეცხლის გვარად
ერთხელ გამოკრთა თვალთგან ნათელი.
უცნაურ ძალამ მთლად დაატყვევა,
"იცი, - ელილიმ მას უთხრა გზნებით, -
ჩემი ცრემლები და ღამის თევა
მარტოდენ ზეცამ იცის სავსებით.
ოჰ, შენ მიყვარხარ... ნუ განრისხდები,

გთხოვ... თანაგრძნობის მომაპყრო თვალი;
ოჰ, გევედრები... შენს მონად ვხდები
თავისუფალი სეიმის ქალი.
დეე, განრისხდეს ჩემზე სეიმი,
თემმა ურცხვობის დამადოს ხუნდი,
არ შეშფოთდება გონება ჩემი,
ტანჯვა ის იყო: მე ვსწუხდი... ვსდუმდი...
მითხარი რამე... სული მიშფოთავს...
მითხარ, სანამდი უნდა ვიწვალო?
ძალა არ შემწევს, გრძნობა აღარ მაქვს,
შენს გარდა ვინმე გავითვალთვალო...
თითქო განცხრომა და აღტაცება
ტკბილ სხივუნახავ გულს კვლავ ეწვია.
ერთი წუთი და ელილი სტკბება,
შანშე მხურვალედ გადაეხვია.



როცა ტკბილის და ნაზ გრძნობის ნაცვლად
ადამიანებს ქვა გვიდევს გულში,
ვერარა გვაქცევს ადამიანად,
ამაოდ ვეძებთ ხსნას სიყვარულში.
ნაზ ტუჩებს ვკოცნით... ვეალერსებით...
წუთითაც თითქო არსება სტკბება,
მაგრამ სულის ხსნას ვერ ვეღირსებით,
სუყველაფერი სწრაფად გაჰქრება.
ადრე მობეზრდა შანშეს ელილი,
ადრე სიყვარულს ჩამოსტყდა ფრთები.
სად გაჰქრა, შანშე, ოცნება ტკბილი,
სად გაჰქრნენ ლხენა და იმედები?
იგი ისევე უნდობელია,
ჯავრიანია და მოწყენილი,
მაგრამ რაც უფრო საკვირველია,
ერთ ღამეს გაჰქრა სადღაც ელილი.
ეძებეს, მაგრამ ვერსად იპოვეს,
გადააჯერეს ძებნით მთა­ბარი,
ვის არ ჰკითხავდნენ... ვის არ მოსთხოვეს,

გაჰქრა ელილი... აღარსად არი.
მშობლებმა კიდეც გამოიტირეს,
სამგლოვიარო ჩაიცვეს შავი.
ცას შესანდობრად მსხვერპლი შესწირეს,
ისევ რბის ხანი დაუღალავი.
ვინ შეამჩნევდა, თუ რა სასტიკად
შანშე კრთოდა და იტანჯებოდა.
მარტო დარბოდა ველად და მინდვრად,
აღარ ჩნდებოდა... იმალებოდა.
არ იტაცებდა ავაზაკების
მისწრაფება და ლტოლვა ახალი:
უნდა ავიღოთ თემი თათრების,
გავსწყვიტოთ ერთად კაცი და ქალი!



ვინ არ იცის, რა სასტიკად
გვემუქრება ულუმ­ხანი,
ძმებო... სევდა მაწევს ფიქრად,
ძლიერი მაქვს კაეშანი,
მოგვდგებიან თათრები და
ამოგვწყვეტენ... ამოგვსრესენ,
თქვენთვის ცუდი მე არ მინდა,
მფარველი ვარ თქვენი ესდენ.
მისთვის ვამბობ: რომ დავასწროთ,
ის სჯობია, გეფიცებით,
დავეცეთ და ავაოხროთ,
დავდნებით და დავიწვებით...
ჩვენი ბედი ბრძოლა არის,
სიკვდილია განსვენება.
გამომყევით, ვისაც კაცის
სიცოცხლე არ ენანება, -
ეუბნებოდა ერთხელ სეიმი
მის ავაზაკებს, განწირულ ჯავართ,
ბრბოს იტაცებდა ბრძოლის ციმციმი, -
"გაგვიძეღ, სეიმ, ჩვენც, ჩვენც შენთან ვართ!



აფრა აშალეს... ზღვა წყნარად სთვლემდა,
შორს მიფრინავდა ყივილით გედი;
უფრო შორს კიდევ კაცთ მუნ იწვევდა
ახალი სხივი, ახალი ბედი.
იქ უშრეტელი შფოთავს ქარცეცხლი,
იქ კვლავ ისმიან ბრძოლისა ხმები;
ზღვაზეც გაისმა რისხვის აღმძვრელი
ხმა... იმღეროდნენ ავაზაკები:

კამარა კრთის

მიჰქის ნავი,
მომხიბლავი
ზღვის სივრცეზე,
ამაყ­ცელქზე

მზის სხივი თრთის!

ბრძოლას ვეძებთ

ჩვენ კი მარად
უღალავად
და მით გრძნობას
კვლავ აღდგომას
ვაიმედებთ.

ერთფერობა.

სულს მოსწყინდა
სივრცე წმიდა,
ახალ იმედს,
ახალ ტკბილ ბედს

ეძებს გრძნობა.

იმ დროს ველით,
როცა ცეცხლით

დაჰკრავს ალი,

წარიტაცებს
მოკვდავ კაცებს
ქარიშხალი.

მკაცრი ბრძოლა.

ვინ უწყს, რამდენს
სისხლს დაადენს
შორს წუხილი,
ტანჯვის ჩრჩილი,

შიში, ძრწოლა...

დაგვაღონებს,
დაგვამონებს
სევდა წამით
და მოვასწრებთ,
რომ გავაქროთ

ბრძოლის შხამით!

წუთი არი
და სიზმარი
ეს ცხოვრება,
როგორც მკრთალი
ცისა რკალი,

ნელ­ნელ ჰქრება.

ამაყურად

მაგრამ გაჰქრეს
მკაცრ ბრძოლის დღეს
და ჩვენ მოვკვდეთ
ბრძოლის ველზე

ვაჟკაცურად!

მისწყდა სიმღერა და ავაზაკთა
ურიცხვი გუნდი კლდეს მიეფარა,
აღარსად სჩანდნენ... ნაცვლად ზღვის წყალთა
მკრთალი სიბნელე შემოეპარა.
დაცალიერდა უცებ კუნძული,
ადამიანთა მისწყდა ძახილი;
მხოლოდ აქა­იქ გადაჩადრული
ჯაგებში კრთოდა ქალების ჩრდილი.



ჩქარა, მენავე! - შანშე ამბობდა, -
მოაცურევი სისწრაფით ნავი...
გული გასკდომას ტანჯვით ლამობდა,
მტანჯავდა ფიქრი სულთამხუთავი.
დრო ჩვენს ხელთ არის... ვერვინ შეგვამჩნევს,
ეხლავე ჩუმად მოვსცილდეთ კუნძულს.
ო, რად ცახცახობ... რა ფერი გადევს,
ვერვინ გაგვიგებს ლტოლვას დაფარულს.
მაგრამ სასტიკად დაშინებული
მენავე გადგა კანკალით განზე;
შეაცვლევინეს ავაზაკთ გული
გამბედაობა­ერთგულებაზე.
"მაშ, არ მოდიხარ? - შანშემ შეჰყვირა,
- მენავე იდგა გაშეშებული, -
მონავ! სჩანს ურცხვად გადაიბირა
ავაზაკთ რიცხვმა ეგ შენი სული, -
სთქვა და უბიდან საშინელ რისხვით
ამოაცურა ბასრი ხანჯალი
და წუთის უმალ მჩქეფარე სისხლით
შემოიღება მონა საწყალი.
მკვდარი დაეცა... შანშე ყელში სწვდა
და ზღვის სიღრმისკენ გადაისროლა...
ერთის ნახტომით ის ნავთან გაჩნდა,
კიდე შეაკრთო და აათრთოლა.
საჭე მოზიდა... და ნაპირიდან
ნავი ნაპრალებს გადააცილა,

მოუსო ნიჩაბს... ერთხელ შვა წყლიდან
კუნძულს შეხედა და მიიმალა.



რა წარმტაცია თვალუწვდენელი
ზღვის სივრცე შორი განთიადის ჟამს,
როდესაც მთვარე, სხივთა მფრქვეველი,
ღიმილით დასცქერს მომხიბლავ კამკამს.
როცა მსუბუქი, შეტოკებული
ფერს იცვლის წყნარად ვარსკვლავთა კრება
და ცის ბრწყინვალედ მორთული გული
ზღვის შორ ლაჟვარდში უებრად კრთება.
თითქო ჰანგს სძღვნიან განთიადისას
შემაერთებელ ფრთაშესხმულ კავშირს
და იქარვებენ ტანჯვას გულისას,
მარხვენ თან მიმსრბოლ კვნესა­გასაჭირს.
არც ზღვა ნეტარი, არც ცა მორთული
არ ემონება გულისთქმას ვიწროს
და საიდუმლოდ ათრთოლვებული
იქ სული ხარობს... მიყვარს ზღვა ამ დროს...

მაშინაც, როცა აღშფოთებული
ტალღა ტალღაზე ჰქუხს და გრიალებს
და ფრთაშესხმულად აგორებული
ნაპირებს წალეკს, გაატიალებს,
როცა ქაფს იყრის და მრისხანებით
ვით ცეცხლის მარცვლებს ჰაერში აბნევს
და ველურ ხმებით, საზარელ ხმებით
შიშში შთაგდებულ მიდამოს არყევს,
როდესაც ანძა ხომალდთ ქარავნის
გადახეული მიმოფრიალებს,
როცა წყლის ქაჯი განგაშებს... დაძრწის...
როცა დემონი ცაში ხრიალებს,
თითქო ვერ ითმენს სასტიკ მონობას,
სამარცხვინოს და საბედისწეროს,

და შხამ­ნაღველში ილესავს გრძნობას...
ომობს... თავხედობს... მიყვარს ზღვა ამ დროს...

ერთხელ, როდესაც აღტაცებული
გადავსცქეროდი ზღვის ამაყ ტალღებს,
ნავი შევნიშნე, მთლად დამსხვრეული
ძლივსღა იჭერდა დაფლეთილ კალთებს.
მე მომაგონდა ობოლი სული,
ქარიშხლის ცეცხლში ობლად მფრინავი.
დავაკვირდი და მიტოვებული
მაშინვე შანშეს ვიცანი ნავი.


შორს კი, იქ, სადაც მოულოდნელად
შეშფოთდა ერი და ულუმ­ხანი
და კარ­მიდამოს დამწველ­მდაგველად
გადაეფინა სევდის საბანი,
ომობს სეიმი... თვალებში უკრთის
განწირულება და მრისხანება;
ის გამარჯვებას სულაც არ უცდის,
მაგრამ სიცოცხლეც არ ენანება.
აღფრთოვნებულნი მისი სიტყვებით
წინ ისწრაფვიან ავაზაკები;
ვერც ჯართა რიცხვით, ვერც ძლიერებით
ვერას გამხდარან იმათთან მტრები,
ცეცხლის ალმურში ინათლებიან,
ფრთაშესხმულ ძალას ბრძოლით იჩენენ,
სიკვდილს უშიშრად ეგებებიან
და ძლევის ნათელს მიდამოს ფენენ.

საღამოვდება... აგერ დიდებით
მნათობი მთებში გადაესვენა.
ტკბილმა სიმღერამ ტკბილის იმედით
სეიმის მებრძოლთ აღუძრა ლხენა.
ესეც მიწყნარდა და მდუმარებამ
სისხლით მოსვრილი მოიცვა არე;

კაშკაში იწყო ვარსკვლავთა კრებამ
და მთას გვირგვინად დაადგა მთვარე.
ხის ძირში სძინავს სეიმს მოქანცულს,

მთვარის ნათელი მის შუბლს ძლივს ხვდება
და არემარეს, ღრმად ძილში შთანთქმულს,
ნელი ნიავი ეთამაშება.
დროგამოშვებით სადმე ბულბული
დაუსტვენს ნაზად და სევდის ხმაზე,
რომ გამოხატოს ამ ღამის სრული
მშვენიერება და სილამაზე.
დროგამოშვებით ნაკადი წყნარი
ნაღველს შესცინებს, ჩაიბუტბუტებს
და ღამის ჩრდილი, გაუგებარი,
მთის ობოლ ყვავილს გულში იხუტებს.

სძინავს მოქანცულს სეიმს და ძილში
სიზმრებსა ხედავს გამარჯვებაზე,
მაგრამ ვინ მოსჩანს, აგერ, ხის ძირში
მძინარ სეიმს რომ წაადგა თავზე?
შეკრთა სეიმი... წამოდგა ზეზე,
უცნაურ ძალ­ქვეშ კრთოდა და თრთოდა,
უცნობს მიაპყრო თვალნი სახეზე
და მრისხანედ სთქვა: აქ რა გინდოდა?
შანშე, შენ ტყვე ხარ!.. მაგრამ მოსულმა
მსწრაფლ დააფარა ტუჩებზე ხელი:
ჩუმად... ოჰ, ჩუმად! ვერ შესძლო გულმა,
სააღსარებოდ შენთან მოველი,
დამიგდე ყური... ბედკრულს აღარ მაქვს
მშვიდობიანი ცხადი და ძილი,
ეს მოგონება ჩემს გრძნობას სწამლავს,
მე, მე მოვკალი შენი ელილი.
ნუ მკითხავ, რისთვის... მე ასე მსურდა...
და პირველია ელილი განა?
ჩემი ნაზი მზე როცა შეშურდა,
მეც სისხლით მოვრწყე მთელი ქვეყანა.

მუხლთ მოეკეცა სეიმს... ამაოდ
ხმლისკენ მარჯვენის წაღება სცადა,
გრძნობა დაჰკარგა... მოკვდა საბრალოდ,
წუთი და შანშე აღარსად სჩანდა.
მოულოდნელი უბედურება
მკვეთრად, ძლიერად გამოიხატა:
ავაზაკთ გუნდი, ეს გულქვათ კრება,
დამარცხდა... გაჰქრა... მიმოიფანტა.

მოშორებული ზრახვას ქვეყნიურს,
სიკეთეს, ლხენას, ქება­დიდებას,
შანშე არ ეძებს მშვენებას ციურს,
ის ეძებს მხოლოდ თავდავიწყებას.
კვლავ მღერის, როცა მსხვერპლი ესდენი
დროს სვლასთან ერთად მოაგონდება:
მიჰქრიან დღენი... და მკაცრი სენი
სულით ობლობის აღარ მშორდება!



*მწყემსი

ი. გრიშაშვილს

მეგობარო! შენ გინახავს
მდუმარ ტბაზე ხის ფოთოლი,
ტბა ნანას რომ უმღეროდა,
გამჭვირვალე, როგორც ბროლი?
მთის ნიავმა ხის ფოთოლი
ააცალა ზვირთთა ცემას,
აქ გაშალა და ზედ ლერწმით
სევდით სავსეს ვწერ პოემას.
პოეზიის წმიდა ცრემლი
და ნაყოფი ფიქრთა მცირე,
შენ მოგიძღვენ, მეგობარო...
შეიწირე, შეიწირე!



დასრულდა ლხინი. სიმღერა შესწყდა.
მიდუმდა ზურნა. დასცხრა ნაღარა.
ირგვლივ სიჩუმე მკვდარი გამეფდა,
ბარს ღამემ ჩადრი გადააფარა.
ვარსკვლავთა გუნდი აენთო ცაზე,
ელვარე სხივი მთვარემ მთას სტყორცნა,
ვნებით დაადნა ჭაღარა თავზე,
ქვეშ დაიხარა და გადაჰკოცნა.
მდუმარე ჩრდილი მთამ ბუმბერაზმა,
როგორც მანტია, ქვეშ მოიფინა
და ყვავილოვან ველზე მთის ნაზმა
ნიავმა ეშხით ჩამოიფრინა.
იქ ახლად აშლილ ნამიან ჯეჯილს
ჯერ ჩაეკონა, მერე ფრთა სტკიცა,
იქ კი, ფერდობზე ფიჭვნარს შეფენილს

სამარადისო ტრფობა შეჰფიცა.
ვიშ, რა ღამეა, ჰაერი მთელი
შეუბოჭნია რაღაც ტკბილ ჯადოს,
ამაოდ ცდილობს მხატვარის ხელი,
რომ უკვდავ ხაზით შეაფერადოს.
ამაოდ ცდილობს ოცნება გრძნობის
ამოკვნესებას ღრმად გულში ჩარგულს,
იგი ვერ სწვდება იდუმალობის
სევდიან სახეს, ბინდში დაკარგულს.

მოხუცმა მამამ დღეს საყვარელი
ასული თვისი დააქორწინა,
აამოძრავა კოლხიდა მთელი,
ქორწინების ხმა ქვეყნად მოჰფინა.
თავის სიცოცხლის მანუგეშებლად
მამას ელენე ტყვილა არ სწამდა,
ეთხოვებოდა, დნებოდა ცრემლად,
ლხინი კი დიდი გადაიხადა.
აჰ, ეს რას ნიშნავს? ელენე შეკრთა,
დალალი მხრებზე გადაიყარა,
ძალ­ღონე ვეღარ შემოიერთა,
გულის ღრმა სევდა ვეღარ დაჰფარა.
ამობჯენილი შეგუბდა სული,
სალაპარაკო წაერთო ენა,
ამოიკვნესა და გულწასული
ტახტის ფიცრებზე გადაესვენა.

სამი წლის წინად, როცა პირველი
დამწველი ალი ელენემ იგრძნო,
ცის ღმერთი, კოცნის შემომწირველი,
ერთბაშად ჰპოვა და გამოიცნო.
სამის წლის წინად, ერთხელ რომ მთებში
ჩადრმოხურული დასეირნობდა,
გართული იყო რაღაც ფიქრებში,
გული იდუმალ ტოკებას გრძნობდა.
საღამო იყო, ცის სივრცე შორი
მზის მდაგველ სხივებს ათამაშებდა

და ცელქ ნაკადის ზვირთთა ამბორი
მიდამოს ციურ ხმებით ავსებდა.
მეორე მხარეს ნაკადულისას
ფიქრმორეული იდგა ყმაწვილი,
აღარ ჰფარავდა სევდას გულისას,
ნაზ ჰანგს მღეროდა მკერდგადახსნილი:
"იმისთვის ვმღერი ცეცხლმოდებული,
იმისთვის ვტირი ნაღვლიან ხმაზე,
რომ მთლად მიმონებს აზვირთებული
შენი შვენება და სილამაზე.
რა გენაღვლება, ჩემო ნუგეშო,
ციურ არსებად, ცის ღმერთად მრწამდე?
მზად ვარ უფსკრულში ვნებით ჩავეშო,
ოღონდ მწყალობდე, ოღონდ გიყვარდე!"
კდემამოსილად თვალს ძირს დახრიდა
ელენე, როცა ამ ხმებს ისმენდა
და თეთრი მკერდი, ბროლივით წმიდა
ნაყარ თმებს მორცხვად გადმოიფენდა.
რად, თვით ელენემ ეს არ იცოდა,
რად უტოკავდა გული ტიალი,
რაღაც განგებით სწვავდა, ათრობდა
მთებში ჩურჩული და ხეტიალი.
ხან ნაკადულის პირზე სცხრებოდა,
ხან ცა ჰხიბლავდა გასაოცარი
და ახლო­ახლო ისევ ესმოდა
წრფელი ჩურჩული, სიმღერა წყნარი.

ერთხელ ელენეს მოღლილ­მოქანცულს
მთის ყვავილებში ტკბილად ეძინა,
მშვიდსა და წარმტაც სიზმრებში წასულს
ბაგე შეუკრთა და გაეცინა.
და სწორედ ამ დროს აზვირთებული
საყვარელ ბაგეთ იგრძნო შეხება,
გამოეღვიძა, გული ვნებული
მიმზიდველ ქსელში გადნა­გაება.
ამაყი მწყემსი, მის წინ დახრილი,
ელენეს ტუჩზე თვის ტუჩებს სკვნიდა,

ეგრძნო ტრფიალთა ოცნება ფრთხილი,
ოჰ, ღმერთო! რაგვარ ცეცხლით ჰკოცნიდა.
"როგორ მიყვარხარ! - ჩასჩურჩულებდა, -
მე შენი ვარო და შენ კი ჩემი,
ფიქრი მარადის გულს მიწყლულებდა,
ეხლა კი მათრობს ტკბილი ედემი.
სიმი გულისა მეხმაურება,
თან აღმაგზნებლად და თან ამყოლად,
მეყო დამდაგველ ბედის ყურება,
გემუდარები, გამომყე ცოლად.
მთელი გონება და გარეშემო
ყოველი არსი, მთელი ბუნება,
ცით მოვლენილო, ღვთაებავ ჩემო,
აწ მხოლოდ შენზე მედუდუნება.
არ შემიძლია ჩამოგეთხოვო,
არ შემიძლია განვსცხრე, დაგტოვო,
ხსნა, მოსვენება ვიღას შევთხოვო,
ბედნიერება ვიღასთან ვპოვო?
ზვირთთ ნიაღვართან ტალღათ რგოლები
წარმიტაცებენ თან გადამყოლად,
თუ თანამგზავრად არ მეყოლები,
გემუდარები, გამომყე ცოლად.
"მეც, მეც მიყვარხარ... - ამბობს ელენე, -
შენს ტკბილ მალამოდ გამოვისკვნები,
თან წამიყოლე... მკერდს მიმისვენე,
შენთან მოვკვდები... შენი ვიქნები!

*ასე ამბობდა, მაგრამ მამამ კი
ერთ მდიდარ კაცზე დააქორწინა,
მისცა, როგორც ცეცხლს მშვიდი ზვარაკი,
ქორწინების ხმა ქვეყნად მოჰფინა.
ოცნებიანი დაჰქროდა სევდა,
სიმღერა შესწყდა... დასრულდა ლხინი,
ირგვლივ სიჩუმე მკვდარი გამეფდა,
მხოლოდ ნიავის ისმის სისინი.
"ვინც მიყვარს, იგი ჩემთან არ არის, -
ფიქრობს ელენე, - რაა განგება...

განშორებისა ნისლი დაგვხარის,
მაგრამ მე მაინც ის მეყვარება.
ჩემო ნუგეშო, როდესაც ქმარი
გადასცილდება მშობლიურ კარებს,
ჩემსკენ ისწრაფე... გული ქვა არი,
მას, ვინც არ უყვარს, ვერ შეიყვარებს".



გაჰყვა ელენე... გაჰყვა უცხო ქმარს
და სიყვარულის დღეებს გაფრენილს
მოიგონებდა, როგორც მკრთალ სიზმარს,
დასატანჯავად ქალისთვის შთენილს.
მორთულ დარბაზში, როგორც აჩრდილი
შეწუხებული, დაეხეტება,
ოცნებათ გუნდი ჩადრგადახდილი
იმის თვალთა წინ ჰკვდება და ჰკვდება.
ჰკვდება, ვით სანთლის შუქი მთრთოლვარე
ღამის წყვდიადში უცებ გამკრთალი
და ისე კი, რომ განცხრომის მხარეს
შესახედავად ვერ მისწვდა თვალი.
ზიზღს უნთებს გულში ალერსი ქმარის,
არ იცის, რა ჰქმნას, იცის მხოლოდ ის,
რომ ნეტარება მისთვის არ არის,
ბედნიერება არ არის მისთვის.
მაგრამ შვილიც ჰყავს და ის უქარვებს
გულს შემოწოლილ სევდას და დარდებს,
მას არრა ართობს... ის უყურებს სხვებს,
ფიქრი კი შორს, შორს მიანავარდებს
იქ, სადაც გული ობლად დასტოვა,
იქ, სადაც ვნება დაასადგურა,
სადაც ხიბლავდა ოცნებათ გროვა,
სადაც მწველ ტრფობის ცრემლი დასწურა!
რა იქნებოდა სიცოცხლე ჩემთვის,
რომ შენ არ მყავდე, უმანკო, წმინდა,
მკერდზე იკრავდა თავის პირმშო შვილს
და მხურვალების ცრემლით ჰკოცნიდა.
"ოჰ... დედა, დედა, იქ ვიღაცა სდგას, -

ბუტბუტებს ბავშვი, - შეხედე, დედა...
მე მეშინია, ვაი, თუ შთანმთქას...
დამშვიდდი... ნისლი სცურავს ტყეზედა.
ოჰ, არა, არა, ვერ ვხედავ განა,
ის ჩვენკენ მოდის... მოდის, მოჰფრინავს...
ეგ ნისლი მთიდან გადმოექანა,
ეგ ხომ იმისი თეთრი ფრთა ბრწყინავს.
დედილო, იგი გეძახის! გესმის?
მესმის... დაიცა, მე მივსცემ პასუხს.
და ჰა, გაისმა ძალა იმის ხმის,
თითქო ვიღაცა ტყის სიღრმეში სწუხს...
სალამი, მწყემსო... ოჰ, მე შენ გიცან...
"მიცან, ელენე? არაფერს მეტყვი?
"ოჰ, გეტყვი, გეტყვი! რაც სურთ, ისა სთქვან,
შენს რჩევა­სურვილს წამლად დავედვი...
მოვრთე ოთახი ნორჩ ყვავილებით,
სამოთხესა ჰგავს საწოლი მთელი,
თვით ჰაერს ირგვლივ შურით და ვნებით
დამათრობლად ხდის ნელსაცხებელი.
ფარდაგად შლილა ყვავილთა გუნდი,
ვარდ­ზამბახებით უკეთ ვინ მორთავს?
სატრფოვ, გამოსწი! მოდი, მობრუნდი,
გული მიღელავს, სული მიშფოთავს.
გამოსწი ჩქარა... შორს არი ქმარი,
სასიყვარულოდ გაშალე ფრთები...
რა გენაღვლება ერთი, მითხარი?
განთიადამდე შენი ვიქნები!
ასე ეძახდა შუაღამისას
ელენე მიჯნურს და ვნებით თრთოდა,
მოაჯირს ეყრდნო და სახეს მისას
მკრთალი მთოვარე თავს დანათოდა.
ვით ავი სულის მოისმა მოთქმა,
ეს ეზოს ფრთხილი გაიღო კარი,
ისევ მიჰკეტეს და ვით წყაროს ხმა,
აჰა, ჩურჩულიც ისმის ნეტარი:
შენს თვალთა სხივქვეშ დამონებული,
ვდგევარ, ლამაზო... ეგ შენი სახე

მინდვრის ვარდია, რომელშიც კრული
სევდა სიღრმეში ჩავკალ­ჩავმარხე...
ვითარცა ყვავილს გაზაფხულისას,
მსურს, რომ დავაკვდე ვარდისფერ ტუჩებს,
წმიდაა შენი ტრფობა და იმას
ყოფნის შხამ­გესლი ვერ გააფუჭებს.
შორს გადააგდე თვალ­მარგალიტი,
მოიხსენ ოქრო... ნუ შემომჩივი,
უფრო ძვირფასი ხარ ჩემი გვრიტი
უამისოთა, ვით ცისკრის სხივი.
ჩუ, ფეხის ხმაა... ხედავ, რა შავად
მოსჩანს აჩრდილი, მკვეთრი, ძლიერი?
დამშვიდდი, ქალო! ეგ სალოცავად
შორით ზარსა სცემს მონასტრის ბერი.
რისთვის გაფითრდი? კოცნამ წყეული
დააცხროს სულის მძლეველი ვნება,
უარს ნუ მეტყვი, თორემ ეს გული
დადნება, სატრფოვ! ცრემლად დადნება.
კმარა... მწყურია ცა თანაგრძნობის
ვპოვო მაგ მკერდზე, მაგ ნეტარ ცეცხლში,
დეე, სირცხვილი პირველის ტრფობის
დასცხრეს, გაჰქარდეს დამწველ ალერსში.

მისწყდა ჩურჩული... მუქი კამარა
ბინდად დაჰკვროდა ნაზ სახეს ცისას,
ჩაჰქრენ სანთლები ყველგან... არარა
არღვევდა სევდას შუაღამისას.
სოფელი ნისლში გამოხვეული
ღრმა ძილმა შთანთქა... ღრმა ძილს მიეცა.
სდუმდა მიდამო... რულმორეული,
ყრუ იყო მიწა... ყრუ იყო ზეცა.
სდუმდა მიდამო განცვიფრებული
და როცა ცისკრის პირველმა სხივმა
ააელვარა შუქთა კრებული
და დილის ნამი ააციმციმა,
მწყემსი ლტოლვილი გამოჩნდა გზაზე,
მოწყვეტილ ფოთლის მსგავსად რომ თრთოდა,

ქალს გაურბოდა და სილამაზე,
მის ხელში მკვდარი, წინ ეხატვოდა.
მაგრამ ელენე... ელენე ამ დროს
საშინელ ცოდვით მოღლილ სულსა ჰგავს.
ის აღარ სცდილობს სევდა დააცხროს,
ის აღარ ელის მომხიბლავ ამბავს.
ზის მარტოდმარტო... ვით მძიმე ტყვია
თავს დასტრიალებს ნისლი სულისა,
შუბლზე ულმობელ დაღად ატყვია
მწარე აჩრდილი სინანულისა.
სწუხს, რომ ეს ღამე შეჩვენებული
ეგრე სწრაფად და მალე წავიდა,
ღამე, ღალატით ჩირქმოცხებული,
ღამე, თვით ესრე უმანკო, წმიდა.
აჰ, რარიგ სურდა... აჰ... რარიგ სწადდა,
დიდხანს გაშლოდა ეგ ღამე მწარე,
მაგრამ ჰა, მზემაც ამოანათა
და მიწას სტყორცნა სხივი მგზნებარე.
გარს იცქირება ნამუსახდილი,
სევდა­ნაღველი გულს ჰკბენს, აჩრდილებს
და ბნელ იატაკს ძირს თავდახრილი
დასჩერებია, თვალს არ აცილებს.
განა დააცხრობს ოცნება ფრთხილი
ნამუსახდილის საშინელ წუთებს?
ქალს იქავე ჰყავს პირმშო ყმაწვილი,
ყმაწვილს ის სწამლავს და ის ამტუტებს,
რომ დედა, როგორც უწინ, იმგვარად
არ ჰკოცნის იმის სახეს და როცა
დედის საწოლთან მივიდა წყნარად,
მშობლის მოშხამულ ლოყას აკოცა.
რარიგ იწვევდა ეს კოცნა დედის
ფიქრს, შვილის ტუჩზე დასაწაფებლად,
მაგრამ ღალატი ოჯახის და ქმრის
მის გულს ცეცხლივით მოედო მწველად.
იქ, იმ საწოლთან, სადაც გამოხსნა
ვნებათა ღელვა, ჩვეული სევდა,
შვილის უმანკო ტუჩებზე კოცნა

აღარ შეეძლო, ვეღარ გაჰბედა.
სურდა ეს გზნება და ტოკვა მწარე
გამთბარ სიტყვებში გადმოეფრქვია,
მაგრამ ვერ შესძლო და ხმა მთრთოლვარე
ტუჩზე დაადნა ისე, ვით ტყვია.
ნაცვლად გულიდან აღმოხეთქილი
ოხვრა, მსახველი მწველ გასაჭირზე,
მოისმა... ასე ოხრავს ჯეჯილი
შემოდგომისას, სამარის პირზე.
"გამშორდი... წადი... რა გსურს ჩემგან შენ? -
უმწე სირცხვილით, უცნაურ შიშით
ხელი ჰკრა ყმაწვილს და კარებისკენ
ის გაექანა სწრაფი ნაბიჯით.
მაგრამ ვერ შესძლო კართ გადარება,
ძალმილეული, სუსტი, დაღლილი
იქვე დაეცა, ვით ქანდაკება
საფეხურიდან გადმოვარდნილი.
და სწორედ ამ დროს კარი გაიღო,
ქმარი მოვიდა... ქალს თვალი მოჰკრა...
"ელენე, ბავშვო... მითხარ, რა იყო?
ქალმა კი მწარედ ამოიოხრა.
"ელენე... ღმერთო... არარა არი
შენი პასუხი... მაშ, მრისხავს ზეცა?
მიხვდა ყველაფერს საბრალო ქმარი
და უნუგეშოდ მუხლთ მოეკეცა.
"ელენე... იცი, შენ მაგალითით
მყუდროებისას აჩრდილებ კანდლებს.
საჩვენებელი გაჰხდები თითით,
მალე შენ ხალხი გაგასამართლებს.



"დიდედა! მითხარ რამე ზღაპარი.
რა ვქნა, რომ გულში სევდა არ ჰქრება?
ახლო დამიჯექ, მიხურე კარი...
"დაჩუმდი ერთი, რა მეზღაპრება.
"დიდედა, მითხარ... მითხარ ზღაპარი.
"ოჰ, დაიძინე! დასცხრე იქნება,

გული ისე მაქვს, ვით ლოდი მკვდარი.
"რა ვქნა, დიდედა, არ მეძინება.
მაგრამ შენ შფოთავ და რა გაწუხებს,
რისთვის არ მეტყვი? რისთვის არ ამბობ?
"ბავშვო, საცაა ზარი დაჰქუხებს,
იქნებ გავიგო. დასცხრი. ნუ ლაყბობ.
განცვიფრებული კვლავ მიაცქერდა
ბავშვი დაღვრემილ მოხუცის სახეს,
რა უცნაურად გული აძგერდა,
დაჩუმდა... მწარე ფიქრთა გაჩარხეს.
არ ეძინება, რადგან გრძნეული
თვალებში სხივს სცემს მაისის მთვარე.
სდუმს არემარე... ქანცმილეული...
სიზმარს დაეძებს კორდი მთვლემარე.
მთის ნეტარ ამბავს ჩურჩულებს ნელი
და უზრუნველი სიო კოლხიდის,
ბაღს ავსებს ნაზი ყვავილთ სურნელი
და ფიქრი ისევ მოდის და მიდის.
სდგას აკაცია... და სიზმრებშია
გარინდებული მისი სხეული,
ფიქრი იმისი მაღალ მთებშია,
ფიქრი წყნარი და ფრთააწეული.
არ ეძინება, რადგან გრძნეული
გარს ახვევია მაისის ღამე,
დიდედაც ფიქრთა ზღვაში ხვეული
სდგას გარინდებით, როგორც მოწამე.
შუაღამეა... ბავშვს კვლავ არ სძინავს,
მისჩერებია ცისა ვარსკვლავებს,
ფიქრი სადღაცა მიჰქრის, მიფრინავს,
ფიქრი რაღაცას უვალალავებს.
და უცებ ფიქრით მოცულ ჰაერში
ზარმა გრიალით დაიგუგუნა,
შეკრთა დიდედა და, როგორც მტვერში
გასვრილმა მწერმა, თავი დაჰღუნა,
შემდეგ წამოხტა და გაექანა,
სიდანაც მკვეთრი მოესმა ზარი
და ამ დროს თითქო მთელი ქვეყანა

იყო საშინლად გასაოცარი.
ბავშვიც წამოხტა და დაედევნა
დიდედას... ჩიტის ფრთებით მიფრინავს,
ვერ დაეწია. ამაოდ ევნო.
ნეტარი ცა კი ბრწყინავს და ბრწყინავს.
ცა სიყვარულით განათებული
ღამის სიმშვიდით სოფელს აკვდება,
მაგრამ ვინ არის მთლად ანთებული,
სოფლის გზაზე რომ მიინაკვთება?
ვით ჯეირანი ირხევა... სხლტება,
შიშით აქა­იქ თვალებს აფეთებს,
თითქო რაღაცას ემუდარება
ირგვლივ დარაჯად აყუდებულ მთებს.
ნიავი უშლის მხრებზე ნაყარ თმას,
კაბა ლამაზად თეძოებს ახვევს
და შემდეგ, თითქო თავისივე ხმას,
ისე მოჰყვება ღრმად ჩაყოლილ ხევს.
ნიავი იბრძვის, თუ რისთვის არი
ეგრე წარმტაცი მიმავლის მკერდი
და რად ელვარებს მხრებზე ნაყარი
ხშირი დალალი, როგორც ხავერდი?
განცვიფრებული თვალს მიაყოლებს
მთვარე ობოლი და ვარსკვლავთ გუნდი,
თითქო ყოველ მის ფეხზე აჟრჟოლებს:
"საით მიდიხარ, საით? დაბრუნდი!
მაგრამ ის მაინც არ უგდებს ყურს მათ,
შიშით მიდის და ნუკრივით კრთება,
მიდის და ტუჩთა ნაპრალებს ჩუმად
მხურვალე ლოცვა ეფარფატება:
"ღმერთო, შენ იცი სიმართლე ჩემი,
შენ გესმის ფიქრი გულის მრხეველი,
შენ დამიმკვიდრე ტკბილი ედემი,
შენვე წამართვი სასუფეველი.
და შენვე გქონდეს ეს ჩემი სული,
ჩემი სხეული ვნებად გაწვდილი...
დღემდის, უფალო, წმინდათ დაცული,
დღეს კი შეცდომით ნამუსახდილი!

და აჰა, ესმის კიდეც მდინარის
გაცხარებული და ყრუ ძახილი.
მაგრამ დაიცა. ჩუ, ეგ ვინ არის,
მისკენ რომ მოაქვს ნაბიჯი ფრთხილი?
"მამავ! - შეჰყვირა უეცრად ქალმა, -
მითხარ, რას დამდევ, რა გსურსო ჩემგან?!
"დაიცა, შვილო! აბა, საწყალმა
ვით მოვითმინო, ცუდი რაც რომ სთქვან.
ხედავ ჩემს სხეულს... როგორ ცახცახებს,
მას შველა უნდა... მოვლა... პატრონი...
"მამავ, უფალი ხელს არ აგაღებს!
"ეჰ, სად აიტანს მოხუცის გონი
ერთადერთ შვილის საშინელ სიკვდილს?
ხელს ავლებს მამა
და გულზე იკრავს ნამუსახდილ შვილს.
"მამავ, მამილო! - ქვითინებს ქალი, -
ხედავ, ნუგეშის დამეხშო კარი,
რა ვქნა, რომ ასე დავძრწი მაშვრალი,
რა ვქნა, ამიხსენ, რა ვქნა, მითხარი.
ირგვლივ ქვებს მარტყმენ... ნამუსახდილის
სახელით მნათლავს ირგვლივ მთა­ბარი,
წამართვეს წმინდა ალერსი შვილის,
თმებით დამათრევს შეშლილი ქმარი.
"არა უშავს რა... შენ გაგამართლებს
ხალხი, პატივს სცემს ჩემსა ჭაღარას.
"არ მაქვს იმედი, მხოლოდღა ტალღებს
მივსცემ სიცოცხლის დაძირულ ზარას.
იქ გავიქცევი, სიკვდილის ბინდი
იქ დამიქროლებს ნუგეშის მწვევი...
"საითკენ გსურდეს, გასწი, გაფრინდი,
ღმერთს, ზეციერ ღმერთს სად გაექცევი?
"მამავ! - ქვითინებს ისევე ქალი, -
არსით არა სჩანს ნუგეშის კარი,
რა ვქნა, რომ ასე დავძრწი მაშვრალი,
რა ვქნა, ამიხსენ, რა ვქნა, მითხარი.
აი, გამოჩნდა კიდეც ტაძარი,
ხალხი ფუსფუსებს, ხალხი ირევა,

ხმაურობაა გულშესაზარი,
კაცი კაცზე ზის, არ არის ტევა.
ელენეს ქმარი აქა­იქ დარბის,
გლოვით, ქვითინით ვიღაცას ეძებს,
ხან მისუსტდება ძალა იმის ხმის
და უნუგეშოდ ამოიკვნესებს.
მაშინ ის სუნთქვა რაღაც იდუმალს,
სულიერ ტანჯვას გარშემო ივლებს,
ხან კი მოიკრებს ისევ ისე ძალს
და ხალხს შეკრებილს მკაცრად დაჰკივლებს:
"ხალხო! იმედის შუქი წამერთო,
წამერთო სხივი ნუგეშის მფენი,
რა დავაშავე, ოჰ, ღმერთო, ღმერთო!
გაასამართლეთ ჩემი შემრცხვენი.
ღმერთი არა გწამთ? ხედავთ ჩემს თვალებს,
რომ ჩემს დამლახვრელს ხელი არ ახლოთ?
და ხალხიც ერთხმად ტოკავს, გრიალებს -
"გავასამართლოთ, გავასამართლოთ!
"სჯობს ვაპატიოთ, - ამბობს ვიღაცა;
"ოჰ, რაებს ბოდავს ვიღაც მოცლილი,
ეშმაკის იყო და მოიტაცა,
შეცდომით ქვეყნად გადმოტყორცნილი,
ამბობს მეორე და მას ბანს აძლევს
ხალხის ხმა ტალღად ამოხეთქილი.
"არა, ჩვენ ისე ვერავინ დაგვძლევს,
რომ ავურიოთ ბოროტ­კეთილი.
- მაშ, აი, აქ ვარ, გამასამართლეთ,
მიყავით, რაც გსურთ, ერთია ჩემთვის.
ყოფნა აღარ მსურს, რაც უნდა აღსდგეთ
ჩემზე, ეს სული მაინც ცას ელტვის.
და ყველამ იცნო ელენეს ხმები,
იცნო და ზიზღით აევსო გული:
"სიკვდილი მაგას... აიღეთ ქვები,
მოჰკალით, მოსპეთ, შეჩვენებული!
უცებ მოისმა ხრიალ­გრიალი,
ქვა ქვაზე მიდის გამალებული
და ხალხი რაღაც შავ ფიქრით მთვრალი

უცებ შეჩერდა აზვირთებული.
ჯერ კიდევ ისმის კვნესა სიჩუმის,
ყორედ მიყრილან ერთ ადგილს ქვები
და თითქო შავის ნაღველით იძვრის
იქ ანგელოზი სულისმიმღები.
"ოჰ, სასამართლო! ხალხის ბრმა ძალამ
როგორ დაგთრგუნა... სადა გაქვს ბინა? -
ამოიკვნესა საბრალო მამამ
და ყრუდ, მწუხარედ ჩაიქვითინა.
მან იგრძნო მწარე ფიქრები ბრბოსი,
მან იგრძნო ხალხის შავბნელი სევდა
და ისიც იგრძნო, რომ ანგელოზი
ცოდვილ სულს სადღაც მიაქანებდა.
"ელენე... ლელი... ნუთუ არ სჯობდა,
სამარადისოდ ქვეყნად არ მეშვა?
... ბრბო უსამართლო განაჩენს გრძნობდა,
ბრბო უსამართლო ქვევით დაეშვა.
სდგას მამა, როგორც ქვის ქანდაკება,
არ იძვრის... სუნთქვა ვეღარ გაჰბედა.
უცებ მოისმა, როგორც განგება,
ბავშვის ქვითინი: "ოჰ, დედა, დედა!
სადა ხარ, სადა, მე გეძებ მარად...
მაგრამ დაავლო უცებ ხელი მხარს
და ეუბნება დიდედა წყნარად:
"წამოდი, ბავშვო! მე გეტყვი ზღაპარს,
ზღაპარს იმაზე, თუ როგორ სდევდა
კაცთ არსებობას ცოდვა გრძნეული.
იყო. რა იყო... სცხოვრობდა სევდა
ირგვლივ ფიქრებით შემოხვეული...
მაგრამ ყმაწვილი არ ისმენს მის ხმებს,
არ შეუძლია, ბევრჯელა სცადა...
"იყო... და მოჰყვა უსაზღვრო ზღაპრებს
ძველი ქართველი შეჰერაზადა.
"სად არის დედა? - კითხულობს ბავშვი.
"დაიცა, კარგად დამიგდე ყური.
"მე დედასთან მსურს ეხლა თამაში.
"შორს გადაჰკარგეს დედა უძლური...

უსამართლონი... არ შეგიბრალეს
ჯერ ისევ ნორჩი და უსუსური.
გულში დაგუბულს, ნაღველში ნალესს
ზღაპარს მოვჰყვები, დამიგდე ყური!


აღელვებული ჩამოვჯექ ქვაზე,
შავმა ფიქრებმა შთანმთქეს მაშვრალი,
იქ კი, სახლისკენ მიმავალ გზაზე
ზღაპარს ამბობდა მოხუცი ქალი.
"იყო..." მაგრამ აქ შევკრთი უეცრად,
გვერდით მომიჯდა უცხო ვიღაცა,
იმისმა სახის შეხედვამ ცეცხლად
ჟრჟოლით ამიღო და ამიტაცა.
"ვინა ხარ?" - ვკითხე და თვით ჩემი ხმა
შიშით გავიღე, თითქო ვქურდობდი.
"მე? ვერ მიცანი? მსურს აქ შენთან თქმა
ყველა იმისი, თუ რასაც ვგრძნობდი.
"ახ, შენ მწყემსი ხარ, გიცან, გიცანი.
გულის ტკივილი მე მესმის შენი.
"არა, სულ სხვაა ჩემი მიზანი,
მე არც მწყემსი ვარ, გრწამდეს, იგრძენი.
ელენე მოჰკლეს და მსურს, მხოლოდ შენ
გამოგიმჟღავნო მისი ამბავი.
"ახ, კარგად ვიცი, მეორედ მოჰკვლენ
იმავ სიყვარულს... დაუნახავი
ცეცხლი გააქრობს ხსოვნას იმისას...
რისთვის სცოცხლობდა, ან ელტვოდა რას?
პირველი იყო ეგ სიყვარული?
"არა, მეორე. პირველი სრული
სულ არ ყოფილა... ის სევდიანად
მე მაშუქებდა, თვით არ ვიცი რად,
ფიქრში მახრჩობდა ტანჯვათა ხევი.
"მე ყურს დაგიგდებ. აბა, მოჰყევი.
ნურას დაჰფარავ, მე ვხედავ, რომ შენ
ბევრჯერ გიგრძვნია ტანჯვათა ზვავი,
მაგ შენს სახეზე, მითხარ, ამიხსენ,

ზიზღი რად სცურავს დაუფარავი?
მოსული შეჰკრთა და უეცრად მეც
რაღაც უცნობი აღმენთო გრძნობა.
"დავჰკარგე რწმენა, იმედი, სიმხნეც, -
ასე დაიწყო თავის მოთხრობა, -
ეჰ, ნუღარ გიკვირს, რომ გრძნობის მკვდარის
გარს მახვევია ბნელი სუდარი,
ვერსად ვერ ვპოვე შვების ნექტარი,
ვერსად ვერ ვპოვე ნავთსაყუდარი,
მიჩვენე მხარე, სად არ ვყოფილვარ,
მითხარი რამე, რა არ მსმენია,
მაგრამ შემხედე ეხლა, ოჰ, ვინ ვარ,
ან წარსულის რამ თუ შემრჩენია.
ბავშვი ვიყავი, მაგრამ ვიცოდი,
რას დაეძებდა მთებში მანფრედი,
მეც მასთან ერთად ვკრთოდი და ვთრთოდი,
მეც მასთან ერთად ვფრენდი და ვფრენდი.
ვიცნობდი ფაუსტს. ისიც ვიცოდი,
რად შეეჩვია მკაცრ მეფისტოფელს,
გატაცებული სოფელს განვშორდი,
გატაცებული განვშორდი სოფელს.
ეჰ, ჩემო კარგო, ხსოვნას თან დააქვს
დამჭკნართა გრძნობათ ნაზი სურნელი,
განუკურნელი სევდა თან ახლავს,
სევდა თან ახლავს განუკურნელი.
ოჰ, ჩემო კარგო, ბევრჯერ, მრავალჯერ
მომაგონდება დრო სანეტარო,
როცა მეტყოდნენ: რა მშვენივრად სწერ!
როცა მეტყოდნენ: უკვდავი ხარო.
ხელოვნების წინ წმინდა ცრემლს ვღვრიდი,
რაღაც უცნაურს ვგრძნობდი სიამეს,
მრწამდა, დიდებულ რასმეს შევქმნიდი,
მჯეროდა, უკვდავს შევქმნიდი რამეს.
მაგრამ დაიხრწნა ნეტარი ქსელი,
ჩემთა ოცნებათ მე რომ შიგ ვხვევდი,
თურმე უბრალო იყო სანთელი,
ტიტანიურ ალს მე რომ ვარქმევდი.

ეჰ, ჩემო კარგო, ხსოვნას თან დააქვს
დამჭკნართა გრძნობათ ნაზი სურნელი,
განუკურნელი სევდა თან ახლავს,
სევდა თან ახლავს განუკურნელი.
მომიკვდა მამა. ზედ დავაფარე
მოწყენილობის უძრავი ლოდი,
არავინ მყავდა მე იმის გარე,
ქვეყნად რომ ვისმეს შევთვისებოდი.
მარტოობის შვილს ბევრჯერ მინახავს
სევდის აჩრდილი დამამხობელი.
მაშინ კარგად ვგრძნობ, რომ არავინ მყავს,
რომ თავის გერად მიცნობს სოფელი.
შავის ფიქრებით გატაცებული
მივადექ ერთხელ ტურფად შემკულ ბაღს,
მთვარე ფერმკრთალი, ფერდაკლებული
ვერცხლის სხივებით მოსავდა ბალახს.
უხილავ ხელით ჩარიგებული
მორცხვად თრთოლავდა ვარსკვლავთა მწკრივი,
ქვეყნად კი იყო გამეფებული
სიმშვიდე წყნარი და ღვთაებრივი.
ყვავილთა სუნი ეშხით დნებოდა,
მზის უნახავი იხსნიდა ღილებს
და ნაზი ძილი ეპარებოდა
ქვევით თავდახრილ ხეს და ხეხილებს.
ბაღი მდუმარე, გარინდებული
მთლად შეებოჭა ვნებათა ჯადოს.
ღამე მირხევდა, ღამე გრძნეული
ფიქრს უკვდავს, მარტივს და სამარადოს,
რომ სიყვარული არის მოკვდავთა
ძალა აღმგზნები და შემაერთი,
რომ სიყვარული არის აქ კაცთა
მსაზრდოებელი ძლიერი ღმერთი.
მე კი სიყვარულს ვერ მივსწდომოდი,
მე ჯერ არავინ არ მყვარებოდა,
ღამე კი თრთოდა და მეც თან ვთრთოდი,
სიმშვიდე გრძნობას ეკარგებოდა.
და სწორედ ამ დროს მე დავინახე

შადრევნის იქით ქალის აჩრდილი,
სავსე და ნაზი შვენოდა სახე,
იდგა მაღალი, ჩადრგადახდილი.
შადრევნის სრიალს გადასცქეროდა
და გულდამთუთქველ სევდით მღეროდა:

ცელქი ნაკადი
ნორჩ ყვავილს მკერდს ბანს,
ჰკრებს ცის ლაჟვარდი
ფიქრთა შადრევანს.
ორნი ვართ ველად
ხის ქვეშ დამსხდარი
და მიმზიდველად
გვცემს ვნების ქარი.

ოდეს სიო მთის
არხევს შენს დალალს,
სთქვი, სევდა რისთვის
დაგციმციმებს თვალს?
სცოცხლობ და სხვებში
ვერ ვპოვებ შენს ცალს,
მოჰკვდები, მკერდში
ჩავიგებ ხანჯალს!

მტანჯავდა სევდა
დამწველ­მდაგველი,
ნაღველი მლევდა,
მწარე ნაღველი.
აწ ამოგვიღონ
გრძნობა თანდათან,
რაც სურთ, ის გვიყონ,
რაც სურთ, ისა სთქვან!

იგი დადუმდა: წკრიალა ხმაში
ჩაჰკვდა სიმღერა გასაოცარი,
ნიავმაც უცებ იწყო თამაში,
უცებ ატოკდა ბუნების ქნარი.

ატოკდა გულიც. ატოკდა ვნება,
მაგრამ არ დასცხრა ნაღველი მწვავე,
ატოკდა ნაზი სევდის ოცნება,
ერთხელ სადღაც რომ დავასაფლავე:
შორს, ჰორიზონტზე შუქთ გუნდი გაჰქრა,
განთიადისა ოცნებამ დაჰკრა.
მე გავიფიქრე, რომ ეს შემთხვევაც
მალე გადივლის, ვით ტალღა მწვანე
და მე გავჰყვები ჩემს მოწყენილ გზას,
ვით ზღვის უდაბნოს - მეიალქანე.
და გავიფიქრე: ოჰ, ზენაარო,
რისთვის ატოკებ ჩემს სულს დანახუთს?
დაე, ობლად და მარტო ვიარო,
არ დავუტევებ შემთხვევას ამ წუთს.
სული შფოთავდა... გავექანე, თან
მივუახლოვდი ასულს... იქ თავს ვსდებ
და წყნარად ვუთხარ: რაც სურთ, ისა სთქვან,
მე შენ მიყვარხარ, მე შენ გაღმერთებ.
იგი კი იდგა, როგორც ფრინველი
ასპიტის ცქერით გარინდებული,
ვერ მოვითმინე და ზვირთი ცხელი
ძირს გადმოინთხა ცეცხლად ნთებული.
მსურდა წარსულის შავ სიცოცხლისთვის
ამ ნეტარ წუთში გზა დამელოცნა
და გაგიჟებით, არ ვიცი რისთვის,
ქალს ვუწყე კოცნა... მხურვალე კოცნა.
ღიმილი მწველი და დამცინველი
სადღაც შევნიშნე ცეცხლად გზნებული,
ის კი კვლავ იდგა, როგორც ფრინველი
ასპიტის ცქერით გარინდებული.
თენდება. "მითხარ, სიდან მოსულხარ, -
მკითხავდა ქალი, - ვინ ხარ, საიდან?
მე კი ვჩურჩულებ: "ქალო, ნუ სწუხხარ.
ვერ გეტყვი, ვერა... რაც სურთ, ისა სთქვან.
"როგორ? ვერ მეტყვი? მაშ, როგორ ბედავ
უცნობს მომვარდე. რა ჰქენი, ვაჰმე...
"მე ამის შემდეგ ვეღარ შემხედავ,

მაშ, მომიტევე ეგ სითამამე.
"ვეღარ შეგხედავ? ვინ ხარ ეგეთი?
"ვინც უნდა ვიყვე, მაგრამ ზეცით ღმერთს
ჩემს გზად უქმნია ზღვა და ხმელეთი,
ხან ედემს მირგავს, ხან კი ჯოჯოხეთს.
"ვინ ხარ, არ ამბობ. საით მიდიხარ
ან რომელ მხარეს, ეგ მაინცა სთქვი,
სად ჰპოვებ სითბოს, ან ვისთან, მითხარ!
"ამაოდ სცდილობ, ვერა, ვერ გეტყვი.
"ვერ მეტყვი?" და ის კვლავ მომაცქერდა,
გაჩუმდა ფიქრში. თავი დაჰხარა,
ქვიშაზე ტოტით რაღაცას სწერდა,
შემდეგ შეკრთა და... გადიხარხარა.
"ოჰ, გიცნობ, გიცნობ. შენ ის არა ხარ, -
ქვეყნად რომ ცალად დაეხეტები,
არავინ გიყვარს, არვის უყვარხარ
და უიმედო ფიქრებში ჰკვდები.
შენ გსურს ალერსი... გწყურია ტრფობა?
ოჰ, ბედნიერად, რა ვქნა, რომ ვერ გხდი,
ჰა, ჩემი მკერდი და მეგობრობა,
ნუ გაიფიქრებ, რომ ჩემშიც შესცდი.
მე ის მკოცნიდა. მკოცნიდა ვნებით,
ეხლა ვიგონებ ამას, ღმერთმანი,
რომ რაღაც მწარე თავდავიწყებით
დასჩურჩულებდა ბაღს შადრევანი.
"შენი სახელი? შვენებავ, ვინ ხარ,
ვკითხე ჩემს უცებ აღმოჩენილ მზეს.
"ჩემი სახელი? შენ რად არ მითხარ...
ელენე... გრწამდეს... არ დაგავიწყდეს...
ის მე განმშორდა და განვშორდი მეც,
რაღაც ბუნდოვან ქსელში თავს ვგრძნობდი,
გამოვეთხოვე და ფიცი მივეც,
რომ არასდროს კვლავ არ შევხვედროდი.
გზაზე ვფიქრობდი: შეუპოვარი
მეგონა თავი, ვის რაღა ვუთხრა?
დაგასაჩუქრა, როგორც მთხოვარი,
რათ არ გრცხვენია, დაგასაჩუქრა.

ვინ იცის, მის გულს რა ცეცხლი ღრღნიდა,
ცის ვარსკვლავივით ოდნავ მშუქარი,
ვინ იცის, როგორ ბრძოლად უღირდა
ეგ მოწყალება, ეგ საჩუქარი?!



გამოვეთხოვე სამშობლო მხარეს,
ჩავჯექი გემში... გულს სწეწდა სევდა,
მაგრამ ოცნება მუდამ მწუხარეს
ხშირად სადღაც შორს გამიტაცებდა.
ვხედავდი, ცამდის აყუდებულ მთებს
განშორებისა ნისლი ურევდა,
ფიქრით ვკოცნიდი მათ მწვანე კალთებს,
გემი კი სადღაც მიმაცურებდა.
თვით არ ვიცოდი, საით მივქროდი,
რად ვევლებოდი ტალღათა ამბორს,
მაგრამ ერთ შავ ფიქრს გულში ვფიქრობდი:
გავფრენილიყავ საითმე შორს, შორს.
ვხედავდი ჭალებს, ფენილთ ზღვის პირად,
კლდეებს და ბუჩქნარს, შებზნილს, დახლართულს,
ჩემს ობლობაში ნათესაურად
რომ მიღიმოდნენ ფიქრებში გართულს.
მზე დასავლეთით იღველფებოდა,
ზღვას დანთხეოდა ცეცხლის ალმული,
ხან იშუქებდა, ხან ნელდებოდა
ცა შუბლგახსნილი, ცა მეწამული.
მივსჩერებოდი წარმტაც სანახავს,
ახალის ცეცხლით მიძგერდა გული
ისე, ვით ტალღა არხევდა ჩვენს ნავს,
მსუბუქი, ნაზი და ფერწასული.
რა წარმტაცია და მიმზიდველი
ზღვის სივრცე შორი განთიადის ჟამს,
როდესაც მთვარე შიშველ­ტიტველი
ღიმილით დასცქერს მომხიბლავ კამკამს.
შეტოკებული, ნაზი, მსუბუქი
ფერს იცვლის წყნარი ვარსკვლავთა კრება
და სიბრწყინვალით შემკული შუქი

ზღვის შორ ლაჟვარდში ირღვევა, ჰქრება.
თითქო ჰანგს სძღვნიან განთიადისას
შემაერთებელ ფრთაშესხმულ კავშირს
და იქარვებენ ბურუსს ტანჯვისას,
მარხვენ თან მიმსრბოლ კვნესა­გასაჭირს.
არც ზღვა ნეტარი, არც ცა მორთული
არ ემონება გულისთქმას ვიწროს,
თეთრ, სპეტაკ ფიქრით გარემოცული
იქ სული ხარობს... მიყვარს ზღვა ამ დროს.
მაშინაც, როცა აღშფოთებული
ტალღა ტალღაზე ჰქუხს და გრიალებს
და ფრთაშესხმულად აგორებული
წალეკს ნაპირებს, გაატიალებს,
როცა ქაფს იყრის და მრისხანებით,
ვით ცეცხლის მარცვლებს, ჰაერში აბნევს
და ველურ ხმებით, საზარელ ხმებით
შიშში შთაგდებულ მიდამოს არხევს,
როდესაც ანძა ხომალდთ ქარავნის
გადახეული მიმოფრიალებს,
როს ავი სული განგაშებს, დაძრწის,
როცა წყლის ქაჯი ზღვაში ხრიალებს,
თითქო ვერ ითმენს სასტიკ მონობას,
სამარცხვინოს და საბედისწეროს
და შხამ­ნაღველში ილესავს გრძნობას,
ომობს... თავხედობს... მიყვარს ზღვა ამ დროს.
ხშირად ზვირთთ თამაშს გადავსცქეროდი,
მათთან ვლაღობდი... მათთან ვმღეროდი...

დავუმეგობრდი ვიღაც ერთ სულელს,
ოლიმპიურად რომ სთვლემდა მუდამ,
მეტად თავმდაბალს, მაგრამ გაუთლელს
ააშფოთებდა სულ უბრალო რამ.
ერთის თქმით ყველას გიჟად ნათლავდა,
მეორეთი კი - ამაოებად,
მე კი უსაზღვრო შური მტანჯავდა
და მედებოდა დამთუთქველ ვნებად.

დაგვაახლოვა ერთმა შემთხვევამ:
ის ერთ ლამაზ ქალს მიუახლოვდა
და მდუმარებათ მისთა მძლე კრებამ
ნისლი გაჰხია: ის იმ ქალს ჰფლობდა;
და იმ ქალის წინ ვაება­ურვა
რომ დამენთხია, მე მომესურვა.
ჩემს ახლოს იჯდა მეორე ქალი,
მეტად მოსული, მეტად მაღალი.
ის გატაცებით ერთ მანდილოსანს
უმტკიცებდა, რომ საკითხი ქალთა
ისე გამწვავდა, ისე ცხადად სჩანს,
რომ ძნელი არის ავლება თვალთა.
მალე დადგება ნეტარი წამი,
სხივს მოგვფენს ზეცა და სამართალი,
მოგვაჯადოვებს დღეთა კამკამი,
წინ არ გაუშვებს თავის ქმარს ქალი.
ჩემმა ნაცნობმა რომ გაიგონა
ეს, წამოავლო თავის ცოლს ხელი,
თავი იმისკენ გადაიწონა
და უთხრა: "გესმის, ვით ბჭობს სულელი?
დალისა! ამავ სიტყვებს და აზრებს
ერთ ძველ გაზეთში ვიღაცა სწერდა.
ქალმა შეხედა ქმრის აჩეჩილ მხრებს,
მაგრამ რაღაცგვარ ზიზღით შეხედა.
კუთხეში ერთი მოხუცი იჯდა
ძონძებში, თითქმის შიშველ­ტიტველი
და ბუტბუტებდა: "ეს რა გამიჩნდა,
რა დამტანჯველი და მგესლი გველი.
ოჰ, სარგებელი... ოჰ, სარგებელი...
სად არის ჩემი მონა მკრებელი?
ის მოკვდა, მოკვდა... ამაოდ ველი,
ოჰ, სარგებელი... ოჰ, სარგებელი.
შემდეგ გავიგეთ, რომ ეს მთხოვარი,
ძონძში ხვეული და იჭვნეული,
იყო ცნობილი ვინმე მდიდარი,
სარგებლის ფიქრად გადაქცეული.
ჩემმა ნაცნობმა სთქვა: "ეს სულელი

რა უნდობლობით და იჭვებით ყარს...
გასესხებული აქვს დაუთვლელი
და სარგებელი კი ისევ უყვარს...
მაგრამ რას ვამბობ... თვით ყოფნას განა
არ სჯობნის მისი ვერცხლის სატანა?
"ოჰ, არა... ვერცხლი ჭუჭყია მზისა, -
ათრთოლებულ ხმით ამბობს დალისა.
"დალისა, ფული ზეკაცად ხდის კაცს...
"არა! ტრფობა ჰქმნის იმ ზეკაცს წარმტაცს.
"დალისა, ვერცხლი მზეა სხივთმფენი...
"ოჰ, არა... არა... ჩამომეხსენი...
ვერცხლი ჭუჭყია და გესლი მზისა, -
ათრთოლებულ ხმით ამბობს დალისა.
გაფითრებული ჩემსკენ ხრის ნაზ თავს:
"ოჰ, როდის მოვრჩე ამ სულთამხუთავს...
გულს რომ მიცივებს, ვით სამარის ქვა...
დალისამ, ვგრძნობდი, ეს მის ქმარზე სთქვა.
"მაშ, შენ არ გიყვარს? - ჩუმად ვკითხე მას...
"ის მე ვერ მიცნობს... ის მე არ მიყვარს...
არ უყვარს... განა ამიტომ არ ჰკრებს
მის სპეტაკ შუბლზე ფიქრი ნაოჭებს,
არ უყვარს... განა ამასვე არ გრძნობს
ყველა, ვინც ქალის ხასიათს იცნობს?
ოჰ, დამერწმუნე, ოცი წლის ქალი
სამოცი წლის კაცს ვერ შეიყვარებს,
ის ეძებს გზას, რომ თავისუფალი
მის გამოსახსნელს მიაწყდეს კარებს.
მხოლოდ ამაზე ესაუბრება
შუაღამისას შავ ფიქრთა გროვა,
ვაი მას, თუ ფიქრს მძლედ არ უხვდება
და თავისივე გზა არ უპოვა...
მალე ეს ფიქრი გულშივ მოჰკვდება,
ქალი თავის ხვედრს შეურიგდება...
მხოლოდ წუთებში დაეძებს შვებას,
დარწმუნებული, რომ ნეტარებას
ინახავს მხოლოდ ძვირ წუთთა კრება
და არა ქალის მთელი ცხოვრება...

დალისას, ვგონებ ელამუნება
ესევე ფიქრი წყნარი და ფრთხილი...
მე მომეწონა მისი ბუნება,
რომანტიული და დაღვრემილი.
"გიყვარვარ? - ვკითხე დალისას გზაში,
როცა მარტონი დავრჩით ბაქანში.
კითხვამაც ბევრი აღარ აწუხა...
"ოჰ! მიყვარხარო, - მან მიპასუხა
და გატაცებით მომაპყრა თვალი
აღელვებული, ვით ქარიშხალი.
მე ხელში მომყვა იმისი ხელი
ნაზი, პატარა... ცეცხლივით ცხელი,
ტუჩი დაადნო ჩემს ტუჩს და ვნებით
მკოცნიდა, მწეწდა თავდავიწყებით...
თითქო ყოველი გამოიგლოვა,
მან გზა მონახა... მან გზა იპოვა,
ამ დროს თვით დემონს აღარ შეეძლო
შენი გაქრობა, ღვთიურო ცეცხლო!
რომ გამოვფხიზლდით, გაფითრებული
ბოროტ სულივით თავს გვადგა ქმარი,
თითქო შავ სიზმართ ჰკლავდა კრებული
და არ სწამდა კი შავი სიზმარი.
ის იდგა როგორც გასაოცარი
სულდგმული ლოდი... სულდგმული მკვდარი.
იდგა მდუმარედ. ასწია ბოლოს
თავი... და ისევ დახუჭა თვალი...
წაიდუდუნა: "სჯობს, რომ ჩამქოლოს
ყველამ... დალისა, რაზედ მომკალი?
დალისა, განა არც კი გიყვარდი?
დალისა, განა შავ ნისლში მხვევდი?
მაშ, რად მდაგავდი... მაშ, რაზე მსწვავდი?
"რა ვქნა... რა ვუყო, რომ ვერ ამჩნევდი.
"მაშ, არ გიყვარდი? არა, არასდროს...
"მაშ, დეე, ზვირთმა მომკლას... დამაცხროს.
ის გაექანა... მე დავედევნე,
გვიანღა იყო... წყალს მისცა თავი...
წამების ჯვარზე საშინლად ვევნე,

ის კი სად არის ეხლა ნეტავი.
აღარც დალისა სჩანდა... მის ნაცვლად
იქვე ქაღალდის ნაგლეჯი ვპოვე:
"ჩემო მტანჯველო! მიპასუხე, რად,
სიცოცხლის ნაშთი რად ამომწოვე?
მე, დამნაშავეს სიცოცხლე არ მსურს,
სიკვდილის ფიქრმა წამახალისა...
და ბოლოს, წერილს, მეტად უგემურს,
დიდ ასოებით აჩნდა: დალისა.
ვეძებე იგი და არსით სჩანდა,
ვერსად ვიპოვე, ვეღარსად ვნახე,
სახე ზღვასავით გადამიმწვანდა.
"ჯანდაბისაკენ! - წამოვიძახე...
და ამ დროს მსურდა, რომ ქარიშხლის ფრთად
გარდამექცია სიცოცხლის დღენი,
რომ დამეხვეწა სუყველა ერთად,
რომ ამედუღნა ოკეანენი.

ზღვა სდუღდა... სწუხდა და მიღელავდა,
გემს ხან აქ, ხან იქ ტალღებზე სცემდა,
ცას კი გამკრთალი ელვა სერავდა
და თითქო ღრუბლებს მას აცილებდა.
შიშით, ვაგლახით გავყეთ ბედის ხაზს,
ფეხდაფეხ ვსდევდით საოცნებო ზოლს
და მივადექით წარმტაცს და ლამაზს,
უცხო სურათად გადაშლილ სტამბოლს.
აი, ბოსფორიც... ამის დამნახველს
რაღა შეარჩენს სევდას და ნაღველს?
იგი შვენება, სადაც ბუნება
მგზავრს სიკეთეზე ედუდუნება,
მაგრამ შორს, შორს, გზავ, გასწი, სადაც გსურს...
წამლად დაედე ჩემს სუნთქვას უძლურს.
გავსცილდი სტამბოლს... უკან მომდევდა
სასტიკი ლანდი, როგორც ღვთის რისხვა,
თავის ნაღვლიან ფიქრებში გვხვევდა
დაწყნარებული... სევდიანი ზღვა...

აი, ლესბოსი თავის სიტიტვლით,
საფოს სამშობლო და სიამაყე,
ჩვენ კი ისევე ვივლით და ვივლით,
სანამ დაგვიჭერს სიკვდილის მახე.
აი, როდოსი... აი, ქიოსი,
სად გაჰქრა ნეტა სიცხოვლის ჰანგი?
თითქო სიჩუმის ფლობს ანგელოსი,
დადუმებულა არხიპელაგი.
აი, ედემი ნეტარი... წყნარი,
რომ დაუპყრია ზღვის მცირე კიდე,
აი, ქალაქი მშვიდი... ნარნარი,
მასაც სახელად ჰქვია: სიმშვიდე.
დაუფარავი მშვენიერება
ტკბილის ნანათი მას ურწევს აკვანს.
ჰაეროვანთა ბანოვანთ კრება
წინ მიუძღვება აქლემთ ქარავანს.
მესსინა... ურცხვი ალექსანდრეტა,
ბეირუტი... იქ, ტურფა ტრიპოლი.
ოჰ, ბეირუტი... ვიცოდე ნეტა,
რად დახვევია ეს ყვავილთ წრბოლი?
რა თვალწარმტაცად ველავანდები
სხვადასხვა საგნებს, სხვადასხვა ფერებს,
მზის სხივნი თრთიან, როგორც ლანდები,
ცელქი ნიავი ნორჩ გულს მიძგერებს.
უეცრად... ვნებით ტროპიკულ ღამეს
დაშვებულს მიწამ მიუძღვნა კოცნა
და ცის კამარამ, როგორც მოწამეს,
კვალთა აჩრდილი გაუსხივოსნა.
ოჰ, ბეირუტი... რა მსუსხავია
მისი ბუნების სიცოცხლის ბუდე,
მისი ოცნება... ზღვისა ნავია
სისპეტაკე და სივარაუდე...
მაგრამ ეს რაა? რაღაცა მიჭერს
ყელში... ოჰ, ლამის დავკარგო გონი,
თითქო საცინლად დაშავებულ მწერს
თავზე სიკვდილის მადგას დემონი.
ღრუბელთა ჩრდილით ძირს გადმოსცურდა

დალისას სახე... დამწველი გრძნობა...
ოჰ, აღარ ძალმის... და რარიგ მსურდა
კიდევ და კიდევ მოგზაურობა.
ავადმყოფ სხეულს დასვენება სურს!
ექიმი მირჩევს დავბრუნდე უკან...
"სამშობლოს ჰავა, მოქანცულს, უძლურს
მოუხდებაო, ­ ასე მითხრა მან.
მოვქრივარ ისევ სამშობლოსაკენ,
მაგონდებოდა მთუთქავი ღამე...
და კვლავ ვფიქრობდი: "ეს რა ვქენ, რა ვქმენ,
მოვკალ სიცოცხლე... ჩავკალ სიამე...
. . . . . . . . . . . . . . . . . . . . . . . . .

რომ არ სცოდავდეს, ნეტა ვინ არის,
ჩვენ ნერვებიან და მიხრწნილ დროში?
და მეც, მორჩილი დროთა ნიაღვრის,
შეველი ერთხელ საროსკიპოში.
სულ თავში, მეტად დიდ სარეცელზე
ამაყად იჯდა მოხუცი ქალი,
მეტად მსუქანი, ბადრი, როგორც მზე,
მეტად მოსული, მეტად მაღალი...
მაშინვე ვიცან მასში ის დედა,
ერთხელ გემით რომ მოგზაურობდა,
სხვებს რომ ამაყად მაღლით უცქერდა,
სჩანს, რომ მაშინაც აღარ ხუმრობდა.
როსკიპებს, ირგვლივ მოსიარულეთ,
მომღერალთ, მფარველ თვალებს ავლებდა,
სდუმდა და როგორც არწივი ბუდით
მაცდურ შავ თვალებს აბრიალებდა.
როსკიპთა გუნდი ხტოდა... მღეროდა...
შაშვივით სტვენდა დიდი და მცირე...
და მომაგონდა, რაც არ მჯეროდა:
უმანკოება იმათ შევსწირე.
ეს უწინ იყო... ფიქრში გართული
უცნობმა ძალმა გამომარკვია,
ფიქრი, ფიქრთაგან გამონაკვთული,

გულზე დამაწვა, ვით მძიმე ტყვია.
ერთ როსკიპს ჩემთვის, ვით მრისხანე ქარს,
ამაყი ზურგი შემოექცია,
ორნი ისმენდნენ იმის საუბარს,
მე კი ვფიქრობდი: ეს რა მხეცია!
იგი ამბობდა: ერთხელ, გემში რომ
ვიჯექი, ქმარი წამოგვადგა თავს,
როცა უნდობელ დროთა საწუთრომ
ვიღაც მოგზაურს შემომავლო გარს...
ქმარი დაიღრჩო... მეც გადავეშვი,
გადამარჩინეს ვიღაცეებმა,
თორემ უნდობელ ოკეანეში
როგორ შემეძლო ტალღებთან შებმა?
ეხლა, ღმერთმანი, გული მიწყდება,
როცა სიცოცხლის სიმუხთლე ვსცანი,
ოჰ, არასდროს არ დამავიწყდება
პირველი ცოდვის უღვთო აკვანი.
კარი გაიღო და შემოვიდა
მოხუცი, ძონძში გამოხვეული,
ჩემთან გემში რომ სარგებელს სთვლიდა,
სარგებლის ტალღათ ზღვაში რხეული.
მე გამეცინა... მოსაუბრე ქალს
ხელი დაავლო და წაიყვანა...
ვაიმე... მეხი დამეცა მაშვრალს,
დალისა იყო... ვიცანი განა!
დალისა... ჩემგან შექმნილი ცოდვა...
ოჰ, გასკდი გულო... ხსნა არსით არი...
მაისის სევდა... მაისის ბოდვა...
დალისა ურცხვი და გარეწარი.
ზარდაცემული, გონარეული
კარებისაკენ მე გავექანე,
სად იყო ამ დროს ძალა მშველელი,
სად იყო ამ დროს ზღაპრული რაში,
რომ სინათლისკენ გამეკრა ხელი
და ფრენა მეწყო ცის კამარაში.
მაგრამ ჩემშივე დარჩა ეს ბნელი
და უსასოო გულის ნადები.

დღე დღეებს მისდევს, როგორც ღრუბელი
და წელიწადს კი წელიწადები.
ჩუმმა ნაღველმა გველივით დამღრღნა,
სევდა გულისა რით შევამცირო?
ოჰ, ღმერთო, ღმერთო! რა ვუყო, რა ვქნა,
მეტი ვარ ქვეყნად... არ ვარ საჭირო.
მე გამოვრბოდი შავ ქალაქიდან,
იმის ყრუ ქვითინს გამოვექეცი
და ჩუმ კაეშნით ვსცხოვრობ იმ დღიდან
იქ, იმ ბნელ ტყეში, როგორც ტყის მხეცი.
ბედნიერება არის ერთგვარი
ბუნების მკერდზე ობლად გრძნობდე თავს,
ვაი, რომ ტალღა დაუდეგარი
არ მოგასვენებს არც იქ... დაგტანჯავს...
მარტოობისა უძრავი დონე
ერთფეროვანი მომბეზრდა მალე.
ჩემი წარსული რომ მოვიგონე,
უნიშნო აწმყოც გავითვალთვალე.
მე მომაგონდა, რომ ერთხელ ბაღში
ალერსი მიძღვნა ასულმა მწველი
და ფიქრმა მიწყო გულში თამაში,
ვიდეგ მთის წვერზე ღამეთმთეველი.
ერთხელ დავეშვი ქვევით და ვნახე
იგი მიდამო, ის არემარე,
სადაც, შვენებავ, გულს შთამესახე,
პირველ აღმინთე ოცნება მწარე.
და კვლავ ვიხილე მდუმარე ბაღი,
იქ, შადრევანთან ისევ ის იდგა,
ვისიც პირველად ალერსი ლაღი
აღინთო... მაგრამ დასცხრა, შთაინთქა.
დავიმახსოვრე მე სახე მისი,
მისი ნაზი ხმა... მისი კისკისი.
ერთხელ შევხედე მთაში ამ ასულს,
მთის ყვავილებში რომ ნავარდობდა
და მისი ცქერა ლტოლვით მოქანცულს
გულს უნდობ ცეცხლით სწვავდა, ათრობდა.
მისმა ალერსმა მე ერთხელ კიდევ

მომცა ნუგეში და თვალს მიფარდა...
დაბნელდი ბარემ, ჩემის ყოფნის მზევ!
როგორ მიყვარდა... როგორ მიყვარდა...
ის ქვით ჩაჰქოლეს... გველივით დამღრღნა
და კაეშანი რით შევამცირო?
ოჰ, ღმერთო, ღმერთო... რა ვუყო, რა ვქნა,
მეტი ვარ ქვეყნად... არ ვარ საჭირო!
სთქვა ეს და მწარედ ამოიოხრა,
თვალი მიყრილ ქვებს თან გააყოლა,
იქ ერთ შავ აჩრდილს მან თვალი მოჰკრა
და მთელ სხეულით დაიწყო ჟრჟოლა.
"აი, ის მოდის! - სთქვა და ხარხარით
წამოდგა - მოდი, შენი ვარ, შენი! -
მე კი უცნაურ იმის მკვეთრის ხმით
მეტად სასტიკი ტანჯვა ვიგრძენი.
მე შენ გეძებდი, - უთხრა მომსვლელმა, -
დროა გავსწორდეთ... მე მძულსო მხდალი
და დაშვებულმა იმისმა ხელმა
დაუყოვნებლად იძრო ხანჯალი.
მაგრამ ხელში სწვდა მოპირდაპირე,
წაართო და შორს გადაისროლა...
და თვით მოსული, ვით ტვირთი მცირე,
ძირს დაანარცხა... "გათავდა ბრძოლა?
მოისმა კვნესა: "დიახ, გათავდა...
ოჰ, რა უეცრად დავსცხრი მედგარი,
თორემ იყო დრო, როცა არ ჰგავდა
აქ დამარცხებულს ელენეს ქმარი...
იგი, გახსოვდეს, არ გაგართობდა...
მაგრამ რას ვამბობ... ეჰ, კმარა... კმარა!
და სანამ ერთი ამას ამბობდა,
მეორე ხშირ ტყეს ამოეფარა...

ეპილოგი

გავიდა ხანი... მე ჩამივარდა
ხელში შემთხვევით ერთი ხანჯალი.
დაჟანგულ ხანჯალს დევიზად აჩნდა -
"ან სიკვდილი და ან სამართალი".

მეორე მხარეს წითელის ლაქით
ეწერა: "როცა უმართლო ლოდი
გულს დამისერავს მწიკვლით, ტალახით
ზევით ამოდი, ზევით ამოდი!
ტარზე ეწერა: "როცა გრძნეული
შემომესევა სევდა­ნაღველი,
ხანჯალო! შენ ხარ მაშინ რჩეული
ჩემი დარაჯი და ჩემი მცველი.
ხალხი კი ერთხმად კვლავ ამტკიცებს, რომ
სწორედ ამ ხანჯლით მოიკლა თავი
მან, ვისაც თავი მოაბეზრა დრომ...
და სევდა ჰკლავდა სულთამხუთავი.


